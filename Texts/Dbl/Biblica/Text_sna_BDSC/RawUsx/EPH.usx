<?xml version="1.0" encoding="UTF-8"?>
<usx version="2.6">
  <book code="EPH" style="id">- Shona Contemporary Bible (Bhaibheri Dzvene MuChiShona Chanhasi)</book>
  <para style="rem">Copyright © 2005, 2018 by Biblica, Inc.®</para>
  <para style="h">VaEfeso</para>
  <para style="toc1">VaEfeso</para>
  <para style="toc2">VaEfeso</para>
  <para style="toc3">VaEfe</para>
  <para style="mt1">VAEFESO</para>
  <chapter number="1" style="c"/>
  <para style="p">
    <verse number="1" style="v"/>Pauro, mupostori waKristu Jesu nokuda kwaMwari, kuvatsvene vari muEfeso, vakatendeka muna Kristu Jesu:</para>
  <para style="b"/>
  <para style="p">
    <verse number="2" style="v"/>Nyasha norugare zvinobva kuna Mwari Baba vedu nokuna Ishe Jesu Kristu ngazvive kwamuri.</para>
  <para style="b"/>
  <para style="s1">Maropafadzo oMweya muna Kristu</para>
  <para style="p">
    <verse number="3" style="v"/>Ngaarumbidzwe Mwari Baba vaIshe wedu Jesu Kristu, iye akatiropafadza muchadenga nokuropafadza kwose kwomweya muna Kristu Jesu. <verse number="4" style="v"/>Nokuti akatisarudza maari nyika isati yasikwa kuti tive vatsvene vasina chavanopomerwa pamberi pake. Murudo <verse number="5" style="v"/>akatirongera kare kuti tigoitwa vana vake kubudikidza naJesu Kristu, maererano nomufaro wake uye nokuda kwake, <verse number="6" style="v"/>kuti kunakisisa kwenyasha dzake dzaakangotipa hake muna Iye waanoda kurumbidzwe. <verse number="7" style="v"/>Iye watine dzikunuro maari kubudikidza neropa rake, iko kuregererwa kwezvivi, zviri maererano nokupfuma kwenyasha dzaMwari <verse number="8" style="v"/>dzaakawanza pamusoro pedu nouchenjeri hwose uye nokunzwisisa kwose. <verse number="9" style="v"/>Uye akazivisa kwatiri chakavanzika chokuda kwake, maererano nomufaro wake wakanaka, waakafunga muna Kristu, kuti chiitwe pakukwana kwenguva, <verse number="10" style="v"/>auyise pamwe chete zvinhu zvose zviri kudenga nezviri panyika pasi pomusoro mumwe, anova Kristu.</para>
  <para style="p">
    <verse number="11" style="v"/>Iye watakasarudzwawo maari, tarongerwa kare nhaka maererano nokuronga kwaiye anoita zvose mukusimbisa vavariro yokuda kwake, <verse number="12" style="v"/>kuitira kuti isu, vakatanga kuva netariro muna Kristu, tive rumbidzo yokubwinya kwake. <verse number="13" style="v"/>Nemi makaiswawo muna Kristu pamakanzwa shoko rechokwadi, iro vhangeri rokuponeswa kwenyu. Makati matenda, makaiswa rupau maari nechisimbiso, icho chivimbiso choMweya Mutsvene, <verse number="14" style="v"/>anova ndiye rubatso runotitsidzira nhaka yedu kusvikira rudzikinuro rwaavo vari vaMwari chaivo rwaratidzwa, kuti kubwinya kwake kurumbidzwe.</para>
  <para style="s1">Kuvonga noKunyengetera</para>
  <para style="p">
    <verse number="15" style="v"/>Nokuda kwaizvozvi, pandakanzwa nezvokutenda kwenyu muna Ishe Jesu uye rudo rwenyu kuvatsvene vose, <verse number="16" style="v"/>handina kurega kuvonga nokuda kwenyu, ndichikurangarirai muminyengetero yangu. <verse number="17" style="v"/>Ndinoramba ndichikumbira kuti Mwari waIshe wedu Jesu Kristu, Baba vokubwinya, akupei mweya wouchenjeri nokuzarurirwa, kuitira kuti mumuzive zviri nani. <verse number="18" style="v"/>Ndinonyengeterawo kuti meso emwoyo wenyu avhenekerwe kuitira kuti mugoziva pfuma yenhaka yake yokubwinya muvatsvene, <verse number="19" style="v"/>uye nesimba rake guru risingagoni kuenzaniswa kwatiri isu vanotenda. Iroro simba rakaita sokubata kwesimba rake guru, <verse number="20" style="v"/>raakaita muna Kristu paakamumutsa kubva kuvakafa akamugarisa kuruoko rwake rworudyi mudenga, <verse number="21" style="v"/>pamusoro poutongi hwose noukuru, nesimba noushe, uye namazita ose angagona kurehwa, kwete panyika yazvino chete asiwo pane ichauya. <verse number="22" style="v"/>Uye Mwari akaisa zvinhu zvose pasi petsoka dzake akamugadza kuti ave musoro wezvinhu zvose nokuda kwekereke, <verse number="23" style="v"/>iwo muviri wake, kuzara kwaiye anozadza zvinhu zvose munzira dzose.</para>
  <chapter number="2" style="c"/>
  <para style="s1">Takaitwa vapenyu muna Kristu</para>
  <para style="p">
    <verse number="1" style="v"/>Kana muri imi, makanga makafa mukudarika kwenyu nomuzvivi, <verse number="2" style="v"/>izvo zvamaigara mazviri pamaitevera nzira dzenyika ino uye nedzomutongi woushe hwomuchadenga, iwo mweya unoshanda zvino muna avo vasingateereri. <verse number="3" style="v"/>Isu tose taigara pakati pavo pane imwe nguva, tichikudza kuchiva kwenyama yedu yezvivi uye tichitevera zvido zvedu nezvataifunga. Sezvakangoita vamwe vose, pakuzvarwa kwedu takanga tiri vana vokutsamwirwa. <verse number="4" style="v"/>Asi nokuda kworudo rwake rukuru kwatiri, Mwari, iye akapfuma pangoni, <verse number="5" style="v"/>akatiita vapenyu muna Kristu kunyange zvedu takanga takafa mukudarika kwedu, makaponeswa nenyasha. <verse number="6" style="v"/>Uye Mwari akatimutsa pamwe chete naKristu akatigarisa kudenga muna Kristu Jesu, <verse number="7" style="v"/>kuitira kuti munguva dzinouya aratidze pfuma yake huru yenyasha dzake, zvichiratidzwa muunyoro hwake kwatiri muna Kristu Jesu. <verse number="8" style="v"/>Nokuti makaponeswa nenyasha, kubudikidza nokutenda, uye izvi hazvibvi kwamuri, chipo chaMwari, <verse number="9" style="v"/>kwete namabasa, kuti parege kuva nomunhu anozvikudza. <verse number="10" style="v"/>Nokuti tiri basa raMwari, rakasikwa muna Kristu Jesu kuti tiite mabasa akanaka, akagadzirwa naMwari kare kuti tiaite.</para>
  <para style="s1">Tiri vamwe chete muna Kristu</para>
  <para style="p">
    <verse number="11" style="v"/>Naizvozvo, rangarirai kuti kare imi veDzimwe Ndudzi pakuzvarwa uye muchinzi “vasina kudzingiswa” naavo vaizviti “vakadzingiswa” (uko kunoitwa pamuviri namaoko avanhu), <verse number="12" style="v"/>rangarirai kuti panguva iyoyo makanga makaparadzaniswa naKristu, musingaverengwi muzvizvarwa zveIsraeri uye muri vatorwa musungano dzechipikirwa, musina tariro uye musina Mwari munyika. <verse number="13" style="v"/>Asi zvino muna Kristu Jesu, imi makanga muri kure kare, makaswededzwa pedyo kubudikidza neropa raKristu.</para>
  <para style="p">
    <verse number="14" style="v"/>Nokuti iye pachake ndiye rugare rwedu, akaita kuti vaviri vave chinhu chimwe uye akaparadza mukaha, irwo rusvingo rwokuvengana rwaivaparadzanisa, <verse number="15" style="v"/>nokuparadza munyama yake murayiro, mitemo yacho pamwe chete uye nezvakatemwa. Vavariro yake yakanga iri yokusika maari munhu mumwe chete mutsva kubva pavaviri, naizvozvo aite rugare, <verse number="16" style="v"/>uye mumuviri mumwe chete uyu ayananise vaviri ava kuna Mwari kubudikidza nomuchinjikwa, wakaparadza kuvengana kwavo. <verse number="17" style="v"/>Akauya akaparidza rugare kwamuri imi makanga muri kure uye rugare kuna avo vakanga vari pedyo. <verse number="18" style="v"/>Nokuti kubudikidza naye isu tose tinosvika kuna Baba noMweya mumwe chete.</para>
  <para style="p">
    <verse number="19" style="v"/>Saka, hamuchisiri vatorwa kana vaeni, asi vagari pamwe chete navanhu vaMwari uye mava veimba yaMwari, <verse number="20" style="v"/>makavakwa panheyo dzavapostori navaprofita, naKristu Jesu pachake iye dombo rapakona. <verse number="21" style="v"/>Maari imba yose yakabatanidzwa pamwe chete uye inokura kuti ive temberi tsvene muna She. <verse number="22" style="v"/>Uye maari nemiwo makavakwa pamwe chete kuti muve ugaro hwaMwari muMweya.</para>
  <chapter number="3" style="c"/>
  <para style="s1">Pauro Muparidzi kune veDzimwe Ndudzi</para>
  <para style="p">
    <verse number="1" style="v"/>Nokuda kwaizvozvi, ini Pauro, musungwa waKristu Jesu nokuda kwenyu imi veDzimwe Ndudzi:</para>
  <para style="p">
    <verse number="2" style="v"/>Zvirokwazvo makanzwa zvokugoverwa kwenyasha dzaMwari dzakapiwa kwandiri nokuda kwenyu, <verse number="3" style="v"/>kuti chakavanzika chakaziviswa kwandiri nokuzarurirwa, sezvandakatonyora muchidimbu. <verse number="4" style="v"/>Mukuverenga izvi, ipapo muchagona kunzwisisa maonero andinoita chakavanzika chaKristu, <verse number="5" style="v"/>chisina kuziviswa kuvanhu kana mamwe marudzi sezvachakaratidzwa zvino noMweya kuvapostori navaprofita vatsvene vaMwari. <verse number="6" style="v"/>Chakavanzika ichi ndechokuti, kubudikidza nevhangeri, veDzimwe Ndudzi vava vadyi venhaka pamwe chete navaIsraeri uye vava nhengo pamwe chete dzomuviri mumwe chete, vagovani pamwe chete muchivimbiso chiri muna Kristu Jesu.</para>
  <para style="p">
    <verse number="7" style="v"/>Ndakava muranda wevhangeri iri nechipo chenyasha dzaMwari dzakapiwa kwandiri kubudikidza nokushanda kwesimba rake. <verse number="8" style="v"/>Kunyange ndiri muduku pavanhu vose vaMwari, idzi nyasha dzakapiwa kwandiri: kuti ndiparidze vhangeri kune veDzimwe Ndudzi pfuma yaKristu isinganzwisisiki; <verse number="9" style="v"/>uye kuti ndiratidze pachena kuvanhu vose kugoverwa kwechakavanzika ichi, icho panguva yakare chakanga chakavigwa muna Mwari, iye akasika zvinhu zvose. <verse number="10" style="v"/>Zvaaida zvino ndezvokuti, kubudikidza nekereke, uchenjeri hwaMwari hukuru huziviswe kuvatongi navane simba vari muchadenga, <verse number="11" style="v"/>maererano nevavariro yake isingaperi yaakakwanisa muna Kristu Jesu Ishe wedu. <verse number="12" style="v"/>Maari, uye kubudikidza nokutenda kwaari tinogona kusvika kuna Mwari takasununguka uye tisingatyi. <verse number="13" style="v"/>Naizvozvo, ndinokukumbirai, kuti murege kuora mwoyo nokuda kwamatambudziko angu nokuda kwenyu, anova kukudzwa kwenyu.</para>
  <para style="s1">Kunyengeterera vaEfeso</para>
  <para style="p">
    <verse number="14" style="v"/>Nokuda kwaizvozvi, ndinopfugama pamberi paBaba, <verse number="15" style="v"/>nokuti mhuri yavo yose iri kudenga napanyika inowana zita rayo kubva kwavari. <verse number="16" style="v"/>Ndinonyengetera kuti kubva papfuma yokubwinya kwavo vakusimbisei nesimba noMweya wavo mumunhu womukati, <verse number="17" style="v"/>kuti Kristu agare mumwoyo yenyu nokutenda. Uye ndinonyengetera kuti imi, muve nemidzi uye musimbiswe murudo, <verse number="18" style="v"/>muve nesimba, pamwe chete navatsvene vose, kuti mubate kuti kupamhamha, nokureba uye kukwirira, nokudzika kworudo rwaKristu kwakadii, <verse number="19" style="v"/>uye muzive rudo urwu runopfuura ruzivo, kuti muzadzwe kusvikira pachiyero chokuzara kwose kwaMwari.</para>
  <para style="p">
    <verse number="20" style="v"/>Zvino iye anogona kuita zvikuru zvisingagoni kuyerwa kupfuura zvose zvatingakumbira kana kufunga, maererano nesimba rake riri kushanda mukati medu, <verse number="21" style="v"/>ngaave nokubwinya mukereke uye nomuna Kristu Jesu kumarudzi namarudzi, nokusingaperi-peri! Ameni.</para>
  <chapter number="4" style="c"/>
  <para style="s1">Kubatana muMuviri waKristu</para>
  <para style="p">
    <verse number="1" style="v"/>Sezvo ndiri musungwa waShe, zvino ndinokukurudzirai kuti murarame upenyu hwakafanira kudanwa kwamakagamuchira. <verse number="2" style="v"/>Muzvininipise zvachose uye mupfave; muite mwoyo murefu, muchiitirana mwoyo murefu murudo. <verse number="3" style="v"/>Mushingaire kuchengeta humwe hwoMweya kubudikidza nechisungo chorugare. <verse number="4" style="v"/>Pano muviri mumwe chete noMweya mumwe chete, sezvo makadanirwa kutariro imwe chete pamakadanwa, <verse number="5" style="v"/>Ishe mumwe, kutenda kumwe, rubhabhatidzo rumwe; <verse number="6" style="v"/>Mwari mumwe naBaba vavose, ari pamusoro pavose, uye kubudikidza navose, uye muna vose.</para>
  <para style="p">
    <verse number="7" style="v"/>Asi kuno mumwe nomumwe wedu kwakapiwa nyasha sokugoverwa kwadzakaitwa naKristu. <verse number="8" style="v"/>Ndokusaka zvichinzi:</para>
  <para style="q1">“Paakakwira kudenga,</para>
  <para style="q2">akatungamirira dungwe renhapwa</para>
  <para style="q1">uye akapa zvipo kuvanhu vake.”</para>
  <para style="m">
    <verse number="9" style="v"/>(Zvinorevei kuti “akakwira” asi kuti akaburukawo kumativi ari pasi penyika? <verse number="10" style="v"/>Iye akaburuka ndiye chaiye akakwira kumusoro-soro kupfuura kudenga denga, kuitira kuti azadze pasi pose.) <verse number="11" style="v"/>Ndiye akapa vamwe kuti vave vapostori, vamwe kuti vave vaprofita, vamwe kuti vave vavhangeri, uye vamwe kuti vave vafudzi navadzidzisi, <verse number="12" style="v"/>kuti vagadzirire vanhu vaMwari pabasa rokushumira, kuitira kuti muviri waKristu uvakwe <verse number="13" style="v"/>kudzamara isu tose tasvika pahumwe mukutenda uye nomukuziva Mwanakomana waMwari napamunhu akura, asvika pachiyero chose chokuzara kwaKristu.</para>
  <para style="p">
    <verse number="14" style="v"/>Ipapo hatingazorambi tiri vacheche, vanosundirwa shure nemberi vachipeperetswa kuno nouko nemhepo ipi zvayo yedzidziso, uye nokunyengera nousvinu hwavanhu mukutsausa kwokunyengera kwavo. <verse number="15" style="v"/>Asi, tichitaura chokwadi murudo, tichakura pazvinhu zvose maari iye musoro, iye Kristu. <verse number="16" style="v"/>Kubva maari muviri wose, wakasanganiswa uye wakabatanidzwa pamwe chete nenhengo dzose dzichiusimbisa, unokura uye unozvivaka murudo, sezvo mutezo mumwe nomumwe uchiita basa rawo.</para>
  <para style="s1">Kurarama savana vechiedza</para>
  <para style="p">
    <verse number="17" style="v"/>Saka ndinokuudzai izvi, uye murambire pazviri muna She, kuti hamufaniri kuramba muchirarama savaHedheni, muupenzi hwendangariro dzavo. <verse number="18" style="v"/>Vakasvibiswa mukunzwisisa kwavo uye vakaparadzaniswa noupenyu hwaMwari nokuda kwokusaziva kuri mavari nokuda kwoukukutu hwemwoyo yavo. <verse number="19" style="v"/>Vasisina hanya, vakasvika kuutera kuitira kuti vagoita mabasa ose etsvina, nokuchiva zvakawanda.</para>
  <para style="p">
    <verse number="20" style="v"/>Kunyange zvakadaro, imi hamuna kuziva Kristu saizvozvo. <verse number="21" style="v"/>Zvirokwazvo makanzwa nezvake uye makadzidziswa maari maererano nechokwadi chiri muna Jesu. <verse number="22" style="v"/>Makadzidziswa, maererano namafambiro enyu ekare, kuti mubvise munhu wenyu wekare, anoodzwa nokuchiva kwokunyengera; <verse number="23" style="v"/>kuti muitwe vatsva mukufunga kwendangariro dzenyu; <verse number="24" style="v"/>uye mufuke munhu mutsva, akasikwa kuti afanane naMwari mukururama kwechokwadi noutsvene.</para>
  <para style="p">
    <verse number="25" style="v"/>Naizvozvo mumwe nomumwe wenyu anofanira kubvisa nhema uye ataure chokwadi kuno muvakidzani wake, nokuti isu tose tiri nhengo dzomuviri mumwe. <verse number="26" style="v"/>“Mukutsamwa kwenyu, musatadza.” Musarega zuva richivira muchakangotsamwa, <verse number="27" style="v"/>uye musapa dhiabhori mukana. <verse number="28" style="v"/>Uyo akanga achimboba ngaarege kuzobazve, asi anofanira kushanda, achiita zvinhu zvinobatsira namaoko ake, kuti ave nechaangagovera avo vanoshayiwa.</para>
  <para style="p">
    <verse number="29" style="v"/>Musarega kutaura kwakaora kuchibuda mumiromo yenyu, asi chete zvinobatsira pakuvaka vamwe maererano nezvavanoshayiwa, kuti zvigobatsira avo vanonzwa. <verse number="30" style="v"/>Uye musachemedza Mweya Mutsvene waMwari, uyo wakaitwa chisimbiso chenyu pazuva rokudzikinurwa. <verse number="31" style="v"/>Bvisai shungu dzose, hasha nokutsamwa, kupopota namakuhwa pamwe chete nokuvenga kwose. <verse number="32" style="v"/>Muitirane mwoyo munyoro uye munzwirane tsitsi, muchikanganwira mumwe nomumwe wenyu, sezvamakakanganwirwa naMwari muna Kristu.</para>
  <chapter number="5" style="c"/>
  <para style="p">
    <verse number="1" style="v"/>Naizvozvo, ivai vateveri vaMwari, savana vanodikanwa <verse number="2" style="v"/>uye murarame upenyu hworudo, sezvatakadikanwa naKristu akazvipa nokuda kwedu sechipiriso chinonhuhwira uye sechibayiro kuna Mwari.</para>
  <para style="p">
    <verse number="3" style="v"/>Asi pakati penyu hapafaniri kutaurwa kunyange zvoupombwe, kana tsvina yemhando ipi zvayo, kana kukara, nokuti izvi hazvina kunaka kuvanhu vatsvene vaMwari. <verse number="4" style="v"/>Uye hapafaniri kuva nokufunga kusina maturo, kutaura kwoupenzi kana kunemera, izvo zvisina kufanira, asi zviri nani kuvonga. <verse number="5" style="v"/>Nokuti naizvozvi munogona kuva nechokwadi kuti: Hakuna mhombwe, kana munhu ane tsvina kana ane nhafu, munhu akadaro ndiye anonamata zvifananidzo, anowana nhaka muumambo hwaKristu nohwaMwari. <verse number="6" style="v"/>Ngakurege kuva nomunhu anokunyengerai namashoko asina maturo, nokuti nokuda kwezvinhu zvakadaro, kutsamwa kwaMwari kunouya pamusoro peavo vasingateereri. <verse number="7" style="v"/>Naizvozvo musashamwaridzana navo.</para>
  <para style="p">
    <verse number="8" style="v"/>Nokuti kare maiva rima, asi zvino mava chiedza muna She. Garai savana vechiedza <verse number="9" style="v"/>(nokuti chibereko chechiedza chino kunaka kwose, kururama nechokwadi) <verse number="10" style="v"/>uye muzive zvinofadza Ishe. <verse number="11" style="v"/>Musayanana namabasa erima, asi zviri nani kuafumura. <verse number="12" style="v"/>Nokuti zvinonyadza kureva zvinoitwa muchivande navana vasingateereri. <verse number="13" style="v"/>Asi zvinhu zvose zvinoratidzwa pachena nechiedza zvinobva zvaonekwa, <verse number="14" style="v"/>nokuti chiedza ndicho chinoratidza zvinhu zvose. Ndokusaka zvichinzi:</para>
  <para style="q1">“Muka, iwe muvati,</para>
  <para style="q2">muka kubva kuvakafa,</para>
  <para style="q1">Kristu achavhenekera pauri.”</para>
  <para style="p">
    <verse number="15" style="v"/>Zvino, muchenjere kuti munorarama sei, kwete savasina kuchenjera asi savakachenjera, <verse number="16" style="v"/>muchishandisa mikana yose, nokuti mazuva akaipa. <verse number="17" style="v"/>Naizvozvo musava mapenzi, asi munzwisise kuti kuda kwaShe ndokupi. <verse number="18" style="v"/>Musadhakwa newaini, nokuti ndipo pano kusazvidzora. Asi, muzadzwe noMweya. <verse number="19" style="v"/>Mutaure kuno mumwe nomumwe wenyu namapisarema, nedzimbo uye nenziyo dzomweya. Muimbe uye muridzire Ishe mimhanzi mumwoyo yenyu, <verse number="20" style="v"/>muchivonga Mwari Baba pazvinhu zvose, muzita raIshe wedu Jesu Kristu.</para>
  <para style="p">
    <verse number="21" style="v"/>Muzviise pasi pomumwe nomumwe wenyu muchitya Kristu.</para>
  <para style="s1">Vakadzi naVarume</para>
  <para style="p">
    <verse number="22" style="v"/>Vakadzi, muzviise pasi pavarume venyu sezvamunoita kuna She. <verse number="23" style="v"/>Nokuti murume musoro womukadzi saKristu ari musoro wekereke, iwo muviri wake, iyo yaari muponesi wayo. <verse number="24" style="v"/>Zvino sezvo kereke ichizviisa pasi paKristu, saizvozvowo vakadzi vanofanira kuzviisa pasi pavarume vavo pazvinhu zvose.</para>
  <para style="p">
    <verse number="25" style="v"/>Varume, idai vakadzi venyu, saKristu akada kereke uye akazvipa nokuda kwayo <verse number="26" style="v"/>kuti aiite tsvene, akaishambidza nokushambidza kwemvura neshoko, <verse number="27" style="v"/>uye kuti ayiuyise kwaari sekereke inobwinya, isina gwapa kana kuunyana kana chipi zvacho chainopomerwa. <verse number="28" style="v"/>Nenzira imwe cheteyo, varume vanofanira kuda vakadzi vavo semiviri yavo chaiyo. Uyo anoda mukadzi wake anozvida iye pachake. <verse number="29" style="v"/>Pana izvozvo zvose, hakuna munhu angavenga muviri wake, asi anoupa zvokudya uye anouchengeta, sezvinoita Kristu kukereke, <verse number="30" style="v"/>nokuti tiri nhengo dzomuviri wake. <verse number="31" style="v"/>“Nokuda kwaizvozvi, murume achasiya baba namai vake uye asanganiswe nomukadzi, uye vaviri vachava nyama imwe chete.” <verse number="32" style="v"/>Ichi ndicho chakavanzika chakadzika, asi ndiri kutaura pamusoro paKristu nekereke. <verse number="33" style="v"/>Kunyange zvakadaro, mumwe nomumwe wenyuwo anofanira kuda mukadzi wake sezvaanozvida iye, uye mukadzi anofanira kuremekedza murume wake.</para>
  <chapter number="6" style="c"/>
  <para style="s1">Vana naVabereki</para>
  <para style="p">
    <verse number="1" style="v"/>Vana, teererai vabereki venyu muna She, nokuti ndizvo zvakanaka. <verse number="2" style="v"/>“Kudza baba namai vako,” ndiwo murayiro wokutanga une chipikirwa, <verse number="3" style="v"/>“kuti uitirwe zvakanaka uye kuti ugare upenyu hurefu panyika.” <verse number="4" style="v"/>Vanababa, regai kutsamwisa vana venyu; asi, muvarere mukurovedza nokurayira kwaShe.</para>
  <para style="s1">Varanda naVanatenzi</para>
  <para style="p">
    <verse number="5" style="v"/>Varanda, teererai vatenzi venyu vapanyika noruremekedzo uye nokutya, uye nomwoyo wakatendeka, sokuteerera kwamunoita Kristu. <verse number="6" style="v"/>Musangovateerera kuti vakufarirei pavanenge vachikuonai chete, asi savaranda vaKristu, vanoita kuda kwaMwari zvichibva pamwoyo yavo. <verse number="7" style="v"/>Mushande nomwoyo wose, sokunge munoshandira Ishe, kwete munhu, <verse number="8" style="v"/>nokuti munoziva kuti Ishe achapa mubayiro mumwe nomumwe pane zvose zvakanaka zvaanoita, angava muranda kana akasununguka.</para>
  <para style="p">
    <verse number="9" style="v"/>Uye imi vatenzi, mubate varanda venyu nenzira imwe cheteyo. Musavatyisa, sezvo muchiziva kuti Tenzi wavo nowenyu ari kudenga, uye haana rusaruro maari.</para>
  <para style="s1">Nhumbi dzokurwa nadzo dzaMwari</para>
  <para style="p">
    <verse number="10" style="v"/>Pakupedzisira, ivai nesimba muna She nomusimba rake guru. <verse number="11" style="v"/>Shongai nhumbi dzose dzokurwa nadzo dzaMwari kuti mugogona kumira muchirwa namano adhiabhori. <verse number="12" style="v"/>Nokuti hatirwi nenyama neropa, asi navabati, navanesimba, namasimba enyika ino yerima uye namasimba emweya yakaipa ari muchadenga. <verse number="13" style="v"/>Naizvozvo shongai nhumbi dzose dzokurwa nadzo dzaMwari, kuti panosvika zuva rakaipa, mugokwanisa kumira, uye mushure mokunge maita zvinhu zvose, kuti mumire. <verse number="14" style="v"/>Zvino mirai nesimba, makasunga bhanhire rechokwadi muchiuno chenyu, nechidzitiro chechipfuva chokururama, <verse number="15" style="v"/>uye tsoka dzenyu dzakashongedzwa negadziriro inobva pavhangeri rorugare. <verse number="16" style="v"/>Pamusoro paizvozvi zvose, torai nhoo yokutenda, iyo yamunogona kudzima nayo miseve inopfuta yowakaipa. <verse number="17" style="v"/>Torai nguwani yoruponeso nomunondo womweya, iro shoko raMwari. <verse number="18" style="v"/>Uye munyengetere muMweya nguva dzose nemhando dzose dzeminyengetero nemikumbiro. Muine izvi mupfungwa dzenyu, murinde uye murambe muchinyengeterera vatsvene.</para>
  <para style="p">
    <verse number="19" style="v"/>Munyengeterere neniwo, kuti pose pandinoshama muromo wangu, ndipiwe mashoko kuitira kuti ndigozivisa chakavanzika chevhangeri ndisingatyi, <verse number="20" style="v"/>iro randiri nhume yakasungwa nengetani. Nyengeterai kuti ndiritaure ndisingatyi, sezvandinofanira.</para>
  <para style="b"/>
  <para style="s1">Mashoko Okupedzisira</para>
  <para style="p">
    <verse number="21" style="v"/>Tikikasi, hama inodikanwa nomuranda akatendeka muna She, achakuudzai zvinhu zvose, kuitira kuti nemiwo muzive zvandiri nezvandinoita. <verse number="22" style="v"/>Ndiri kumutuma kwamuri nokuda kwechinangwa ichi, kuti muzive zvatiri, uye kuti akukurudzirei.</para>
  <para style="b"/>
  <para style="p">
    <verse number="23" style="v"/>Rugare kuhama, norudo nokutenda zvinobva kuna Mwari Baba naIshe Jesu Kristu.</para>
  <para style="b"/>
  <para style="p">
    <verse number="24" style="v"/>Nyasha kuna vose vanoda Ishe wedu Jesu Kristu norudo rusingaperi.</para>
</usx>
