<?xml version="1.0" encoding="UTF-8"?>
<usx version="2.6">
  <book code="HEB" style="id">- Shona Contemporary Bible (Bhaibheri Dzvene MuChiShona Chanhasi)</book>
  <para style="rem">Copyright © 2005, 2018 by Biblica, Inc.®</para>
  <para style="h">VaHebheru</para>
  <para style="toc1">VaHebheru</para>
  <para style="toc2">VaHebheru</para>
  <para style="toc3">VaHe</para>
  <para style="mt1">VAHEBHERU</para>
  <chapter number="1" style="c"/>
  <para style="s1">Kristu mukuru kuVatumwa</para>
  <para style="p">
    <verse number="1" style="v"/>Kare, Mwari akataura kumadzitateguru edu kubudikidza navaprofita panguva zhinji, uye nenzira dzakasiyana-siyana, <verse number="2" style="v"/>asi mumazuva ano okupedzisira akataura kwatiri nomuMwanakomana wake, waakaita mudyi wenhaka yezvinhu zvose, uye naiyewo waakaita naye nyika. <verse number="3" style="v"/>Mwanakomana ndiye chadzera chokubwinya kwaMwari uye ndiye mufananidzo wake chaiwo, anochengeta zvinhu zvose neshoko rake rine simba. Mushure mokunge apedza kunatswa kwezvivi, akagara kurudyi rwamambo kudenga. <verse number="4" style="v"/>Saka akava mukuru kupfuura vatumwa sezvo zita raakapiwa nhaka yaro rakanyanya kunaka kupfuura ravo.</para>
  <para style="p">
    <verse number="5" style="v"/>Nokuti ndoupi pakati pavatumwa, Mwari waakamboti kwaari:</para>
  <para style="q1">“Ndiwe Mwanakomana wangu;</para>
  <para style="q2">nhasi ndava baba vako?”</para>
  <para style="m">kana kutizve,</para>
  <para style="q1">“Ndichava Baba vake,</para>
  <para style="q2">naiye achava Mwanakomana wangu?”</para>
  <para style="m">
    <verse number="6" style="v"/>Uyezve, Mwari paanouyisa dangwe rake munyika, anoti:</para>
  <para style="q1">“Vatumwa vose vaMwari ngavamunamate.”</para>
  <para style="m">
    <verse number="7" style="v"/>Achitaura pamusoro pavatumwa anoti,</para>
  <para style="q1">“Anoita vatumwa vake mhepo,</para>
  <para style="q2">varanda vake mirazvo yomoto.”</para>
  <para style="m">
    <verse number="8" style="v"/>Asi pamusoro poMwanakomana anoti,</para>
  <para style="q1">“Chigaro chenyu choushe, imi Mwari, chichagara nokusingaperi-peri,</para>
  <para style="q2">uye kururama kuchava tsvimbo youshe hwenyu.</para>
  <para style="q1">
    <verse number="9" style="v"/>Makada kururama uye mukavenga kusarurama;</para>
  <para style="q2">naizvozvo Mwari, Mwari wenyu, akakuisai pamusoro peshamwari dzenyu</para>
  <para style="q2">nokukuzodzai namafuta okufara.”</para>
  <para style="m">
    <verse number="10" style="v"/>Anotizve,</para>
  <para style="q1">“Pakutanga, imi Ishe, makateya nheyo dzenyika,</para>
  <para style="q2">uye matenga ndiwo basa ramaoko enyu.</para>
  <para style="q1">
    <verse number="11" style="v"/>Zvichaparara, asi imi mucharamba muripo;</para>
  <para style="q2">zvichasakara zvose senguo.</para>
  <para style="q1">
    <verse number="12" style="v"/>Muchazvipeta sejasi;</para>
  <para style="q2">senguo zvichashandurwa.</para>
  <para style="q1">Asi imi munoramba makadaro,</para>
  <para style="q2">uye makore enyu haatozogumi.”</para>
  <para style="m">
    <verse number="13" style="v"/>Ndoupi pakati pavatumwa akambonzi naMwari:</para>
  <para style="q2">“Gara kurudyi rwangu</para>
  <para style="q1">kusvikira ndaita vavengi vako</para>
  <para style="q2">chitsiko chetsoka dzako?”</para>
  <para style="m">
    <verse number="14" style="v"/>Ko, vatumwa vose havasi mweya inoshumira yakatumwa kuzobatsira vaya vachadya nhaka yoruponeso here?</para>
  <chapter number="2" style="c"/>
  <para style="s1">Yambiro pamusoro poKusateerera</para>
  <para style="p">
    <verse number="1" style="v"/>Saka tinofanira kuteerera zvikuru, izvo zvatakanzwa, kuitira kuti tirege kutsauka. <verse number="2" style="v"/>Nokuti kana shoko rakataurwa navatumwa rakanga rakasimba, uye kana kudarika nokusateerera kwose kwakapiwa chirango chakafanira, <verse number="3" style="v"/>ko, isu tichapunyuka sei kana tisina hanya noruponeso rwakakura zvakadai? Ruponeso urwu rwakatanga kuziviswa naIshe, rwakasimbiswa kwatiri naavo vakamunzwa. <verse number="4" style="v"/>Mwariwo akarupupurira nezviratidzo, zvishamiso, mabasa esimba akasiyana-siyana, uye nezvipo zvoMweya Mutsvene nokuda kwake.</para>
  <para style="s1">Jesu akaitwa Munhu</para>
  <para style="p">
    <verse number="5" style="v"/>Hapazi pasi pavatumwa pakaiswa nyika inouya, yatiri kutaura nezvayo. <verse number="6" style="v"/>Asi mumwe akapupura kwazvo pane imwe nzvimbo achiti:</para>
  <para style="q1">“Ko, munhu chii zvamunomufunga,</para>
  <para style="q2">kana mwanakomana womunhu zvamune hanya naye?</para>
  <para style="q1">
    <verse number="7" style="v"/>Makamuita muduku zvishoma kuvatumwa;</para>
  <para style="q2">makamushongedza korona yokubwinya nokukudzwa</para>
  <para style="q2">
    <verse number="8" style="v"/>uye mukaisa zvinhu zvose pasi petsoka dzake.”</para>
  <para style="m">Pakuisa zvinhu zvose pasi pake, Mwari haana kusiya chinhu chimwe chete chisina kuiswa pasi pake. Asi panguva ino hationi zvinhu zvose zvakaiswa pasi pake. <verse number="9" style="v"/>Asi tinoona Jesu, akaitwa muduku zvishoma kuvatumwa, zvino ashongedzwa korona yokubwinya nokukudzwa nokuti akatambudzika murufu, kuitira kuti nenyasha dzaMwari anzwe rufu nokuda kwavose.</para>
  <para style="p">
    <verse number="10" style="v"/>Mukuuyisa vanakomana vazhinji pakubwinya, zvakanga zvakafanira kuti Mwari iye akaitirwa zvinhu zvose uye akaita kuti zvinhu zvose zvivepo, aite muvambi woruponeso rwazvo rwakakwana nenzira yokutambudzika. <verse number="11" style="v"/>Vose, iye anoita kuti vanhu vave vatsvene uye avo vanoitwa vatsvene ndevemhuri imwe chete. Saka Jesu haana nyadzi kuti avaidze hama. <verse number="12" style="v"/>Anoti,</para>
  <para style="q1">“Ndichaparidza zita renyu kuhama dzangu;</para>
  <para style="q2">pamberi peungano ndichaimba nziyo dzokukurumbidzai.”</para>
  <para style="m">
    <verse number="13" style="v"/>Uyezve anoti,</para>
  <para style="q1">“Ndichavimba naye.”</para>
  <para style="m">Uyezve anoti,</para>
  <para style="q1">“Ndiri pano, navana vandakapiwa naMwari.”</para>
  <para style="p">
    <verse number="14" style="v"/>Sezvo vana vane ropa nenyama, naiyewo akagovana navo pakuva nyama kwavo, kuitira kuti rufu rwake ruparadze iye ane simba rorufu, iye dhiabhori <verse number="15" style="v"/>uye agosunungura vaya vakanga vakasungwa muuranda upenyu hwavo hwose nokutya kwavo rufu. <verse number="16" style="v"/>Nokuti zvirokwazvo havasi vatumwa vaakabatsira, asi zvizvarwa zvaAbhurahama. <verse number="17" style="v"/>Nokuda kwemhaka iyi aifanira kuitwa sehama dzake munzira yose, kuitira kuti agova muprista mukuru ane tsitsi uye akatendeka muushumiri kuna Mwari, uye kuti ayananise vanhu nokuda kwezvivi zvavo. <verse number="18" style="v"/>Nokuti iye amene akatambudzika paakaedzwa, anokwanisa kubatsira vanoedzwa.</para>
  <chapter number="3" style="c"/>
  <para style="s1">Jesu mukuru kuna Mozisi</para>
  <para style="p">
    <verse number="1" style="v"/>Naizvozvo, hama tsvene, vagovani neni pakudanwa kunobva kudenga, isai pfungwa dzenyu pana Jesu, Mupostori nomuprista mukuru uyo watinopupura nezvake. <verse number="2" style="v"/>Akanga akatendeka kuna iye akamugadza, saMozisi akanga akatendeka muimba yose yaMwari. <verse number="3" style="v"/>Jesu akaonekwa kuti akafanira kukudzwa kupfuura Mozisi, somuvaki weimba anokudzwa kupfuura imba yacho. <verse number="4" style="v"/>Nokuti imba imwe neimwe inovakwa nomunhu, asi Mwari ndiye muvaki wezvinhu zvose. <verse number="5" style="v"/>Mozisi akanga akatendeka somuranda muimba yose yaMwari, achipupura pamusoro pezvaizotaurwa munguva yaizotevera. <verse number="6" style="v"/>Asi Kristu akatendeka somwanakomana pamusoro peimba yaMwari. Uye isu tiri imba yake, kana tikabatisisa pakushinga kwedu netariro yatinozvirumbidza pamusoro payo.</para>
  <para style="s1">Yambiro pamusoro poKusatenda</para>
  <para style="p">
    <verse number="7" style="v"/>Naizvozvo, sezvinotaura Mweya Mutsvene achiti:</para>
  <para style="q1">“Nhasi, kana muchinzwa inzwi rake,</para>
  <para style="q2">
    <verse number="8" style="v"/>musaomesa mwoyo yenyu</para>
  <para style="q1">sezvamakaita panguva dzokumukira,</para>
  <para style="q2">panguva yokuedzwa murenje,</para>
  <para style="q1">
    <verse number="9" style="v"/>mandakaedzwa namadzibaba enyu</para>
  <para style="q2">uye kwamakore makumi mana vakaona zvandakaita.</para>
  <para style="q1">
    <verse number="10" style="v"/>Ndokusaka ndakatsamwira rudzi irworwo,</para>
  <para style="q2">uye ndikati, ‘Mwoyo yavo inogara ichitsauka,</para>
  <para style="q1">havana kuziva nzira dzangu.’</para>
  <para style="p">
    <verse number="11" style="v"/>“Naizvozvo ndakapika mhiko pakutsamwa kwangu ndikati,</para>
  <para style="q1">“ ‘Havangazopindi pazororo rangu.’ ”</para>
  <para style="p">
    <verse number="12" style="v"/>Hama dzangu, chenjererai kuti pakati penyu pasava nomunhu ano mwoyo usingatendi, une zvivi, unotsauka kubva kuna Mwari mupenyu. <verse number="13" style="v"/>Asi simbisanai zuva rimwe nerimwe, kana kuchinzi Nhasi, kuitira kuti kusava nomumwe wenyu anoomeswa nokunyengera kwezvivi. <verse number="14" style="v"/>Takauya kuzogovana muna Kristu kana tichibatisisa kuvamba kwokutenda kwedu kusvikira pakuguma. <verse number="15" style="v"/>Sezvazvakataurwa zvichinzi:</para>
  <para style="q1">“Nhasi, kana muchinzwa inzwi rake,</para>
  <para style="q2">musaomesa mwoyo yenyu</para>
  <para style="q1">sezvamakaita panguva dzokumukira.”</para>
  <para style="p">
    <verse number="16" style="v"/>Ndivanaaniko vakanzwa uye vakamukira? Havazivo here vaya vose vakatungamirirwa naMozisi pakubuda muIjipiti? <verse number="17" style="v"/>Uye ndivanaaniko vaakatsamwira kwamakore makumi mana? Havazivo here vaya vakatadza, vane mitumbi yakawira murenje? <verse number="18" style="v"/>Uye ndivanaaniko vakapikirwa mhiko naMwari kuti havangapindi muzororo rake kana vasiri ivo vaya vasina kuteerera? <verse number="19" style="v"/>Saka tinoona kuti havana kukwanisa kupinda, nokuda kwokusatenda kwavo.</para>
  <chapter number="4" style="c"/>
  <para style="s1">Sabata, zororo raVanhu vaMwari</para>
  <para style="p">
    <verse number="1" style="v"/>Naizvozvo, sezvo chipikirwa chokupinda muzororo rake chichiripo, ngatichenjerei kuti kurege kuva nomumwe wenyu angatadza kusvikako. <verse number="2" style="v"/>Nokuti nesuwo takanzwa vhangeri richiparidzwa kwatiri, saivo; asi shoko ravakanzwa harina kuvabatsira, nokuti ivo vakarinzwa havana kuribatanidza nokutenda. <verse number="3" style="v"/>Zvino isu tinotenda tinopinda muzororo iroro, sezvakareva Mwari achiti,</para>
  <para style="q1">“Naizvozvo ndakapika mhiko mukutsamwa kwangu, kuti,</para>
  <para style="q1">‘Havazopindi muzororo rangu.’ ”</para>
  <para style="m">Uye kunyange zvakadaro basa rake akapedza kubva pakusikwa kwenyika. <verse number="4" style="v"/>Nokuti pane imwe nzvimbo akataura mashoko aya pamusoro pezuva rechinomwe. “Zvino pazuva rechinomwe Mwari akazorora kubva pabasa rake rose.” <verse number="5" style="v"/>Uyezve mundima iri pamusoro anoti, “Havazopindi muzororo rangu.”</para>
  <para style="p">
    <verse number="6" style="v"/>Ichokwadi kuti vamwe vachapinda muzororo iroro, uye vaya vakatanga kuparidzirwa vhangeri kare havana kupinda, nokuda kwokusateerera kwavo. <verse number="7" style="v"/>Naizvozvo Mwari akaisazve rimwe zuva rinonzi Nhasi, paakataura kare kubudikidza naDhavhidhi, sezvazvakataurwa pakutanga zvichinzi:</para>
  <para style="q1">“Nhasi, kana muchinzwa inzwi rake,</para>
  <para style="q2">musaomesa mwoyo yenyu.”</para>
  <para style="m">
    <verse number="8" style="v"/>Nokuti dai Joshua akanga avapa zororo, Mwari angadai asina kuzotaurazve nezverimwe zuva. <verse number="9" style="v"/>Naizvozvo richiripo, zororo reSabata ravanhu vaMwari; <verse number="10" style="v"/>nokuti ani naani anopinda muzororo raMwari anozororawo pabasa rake, sezvakaita Mwari pane rake. <verse number="11" style="v"/>Naizvozvo ngatishingairirei kuti tipinde muzororo iro, kuitira kuti pashayikwe achawa nokuda kwokutevera muenzaniso wavo wokusateerera.</para>
  <para style="p">
    <verse number="12" style="v"/>Nokuti shoko raMwari ibenyu uye rine simba. Rinopinza kukunda munondo unocheka kumativi maviri, rinobaya kunyange kusvikira panoparadzana mwoyo nomweya, namafundo nomongo; rinotonga mifungo nendangariro dzomwoyo. <verse number="13" style="v"/>Hakuna chisikwa chakavanzika pamberi paMwari. Zvinhu zvose zviri pachena uye zvakafukurwa pameso aiye watinofanira kuzvidavirira kwaari.</para>
  <para style="s1">Jesu Muprista Mukuru</para>
  <para style="p">
    <verse number="14" style="v"/>Naizvozvo, zvatino muprista mukuru kwazvo, akapinda napakati pamatenga, Jesu Mwanakomana waMwari, ngatibatisisei kutenda kwatinopupura. <verse number="15" style="v"/>Nokuti hatina muprista mukuru asingagoni kutinzwira tsitsi pautera hwedu, asi tinaye akaedzwa pazvinhu zvose, sesu, asi asina chivi. <verse number="16" style="v"/>Ngatiswederei tisingatyi pachigaro choushe chenyasha, kuitira kuti tigogamuchira ngoni uye tigowana nyasha, tibatsirwe panguva yokushayiwa.</para>
  <chapter number="5" style="c"/>
  <para style="p">
    <verse number="1" style="v"/>Muprista mukuru mumwe nomumwe anosarudzwa kubva pakati pavanhu uye anogadzwa kuti avamiririre pazvinhu zvaMwari, kuti ape zvipo nezvibayiro pamusoro pezvivi. <verse number="2" style="v"/>Anogona kunzwira tsitsi vaya vasingazivi uye navaya vari kutsauka, sezvo iye pachake ari pasi poutera. <verse number="3" style="v"/>Ndokusaka achifanira kupa zvibayiro zvezvivi zvake, pamwe chete nezvezvivi zvavanhu.</para>
  <para style="p">
    <verse number="4" style="v"/>Hapana munhu anozvipa kukudzwa uku; anofanira kudanwa naMwari, sezvakaitwa Aroni. <verse number="5" style="v"/>Saizvozvowo Kristu haana kuzvitorera iye kubwinya kwokuva muprista mukuru. Asi Mwari akati kwaari,</para>
  <para style="q1">“Ndiwe Mwanakomana wangu;</para>
  <para style="q2">nhasi ndava baba vako.”</para>
  <para style="m">
    <verse number="6" style="v"/>Uye akati, pane imwe nzvimbo,</para>
  <para style="q1">“Ndiwe muprista nokusingaperi,</para>
  <para style="q2">worudzi rwaMerikizedheki.”</para>
  <para style="p">
    <verse number="7" style="v"/>Pamazuva oupenyu hwaJesu panyika, akauya kuna iye akanga achigona kumurwira parufu neminyengetero nemikumbiro, achichema nokuchema kukuru nemisodzi, uye akanzwika nokuda kwokutya kwake Mwari. <verse number="8" style="v"/>Kunyange zvake akanga ari mwanakomana, akadzidza kuteerera kubva pakutambudzika kwake <verse number="9" style="v"/>uye akati akwaniswa, akazova muvambi wokuponeswa kusingaperi kuna vose vanomuteerera <verse number="10" style="v"/>uye akanzi naMwari ave muprista mukuru worudzi rwaMerikizedheki.</para>
  <para style="s1">Yambiro pamusoro poKutsauka</para>
  <para style="p">
    <verse number="11" style="v"/>Tine zvizhinji zvokutaura pamusoro peizvi, asi zvinorema kuzvitsanangura kwamuri nokuti munononoka kunzwisisa. <verse number="12" style="v"/>Nokuti, kunyange maifanira kuva vadzidzisi pari zvino munotoda mumwe munhu kuti akudzidzisei zvakare zvokwadi yezvokuvamba zveshoko raMwari. Muchiri kuda mukaka, kwete zvokudya zvikukutu. <verse number="13" style="v"/>Mumwe nomumwe anoraramiswa nomukaka, achiri mucheche, haasati anzwisisa dzidziso pamusoro pokururama. <verse number="14" style="v"/>Asi zvokudya zvikukutu ndezvavakuru, avo vakazvidzidzisa nokuramba vachizviita, kutsaura zvakanaka kubva kune zvakaipa.</para>
  <chapter number="6" style="c"/>
  <para style="p">
    <verse number="1" style="v"/>Naizvozvo ngatisiyei dzidziso dzokutanga pamusoro paKristu uye tipfuurire mberi mukukura, tisingaisizve nheyo dzokutendeuka kubva pamabasa anotungamirira kurufu, uye nokutenda muna Mwari, <verse number="2" style="v"/>dzidziso pamusoro pokubhabhatidzwa nedzokuisa maoko pamusoro, dzokumuka kubva kuvakafa, uye nedzokutongwa kusingaperi. <verse number="3" style="v"/>Uye kana Mwari achitendera, ndizvo zvatichaita.</para>
  <para style="p">
    <verse number="4" style="v"/>Nokuti hazvigoni kuti vaya vakambovhenekerwa, vaya vakamboravira chipo chokudenga, vakagoverwa Mweya Mutsvene, <verse number="5" style="v"/>vakaravira kunaka kweshoko raMwari uye namasimba enyika inouya, <verse number="6" style="v"/>kuti vatendeukezve mushure mokunge vatsauka, nokuti pakurasikirwa kwavo vanorovererazve Mwanakomana waMwari, vachimunyadzisa pachena.</para>
  <para style="p">
    <verse number="7" style="v"/>Nyika inonwa mvura inonaya nguva nenguva pamusoro payo uye inobereka zvirimwa zvinobatsira avo vanoirima, ndiyo inoropafadzwa naMwari. <verse number="8" style="v"/>Asi nyika inobereka minzwa norukato haibatsiri uye ine dambudziko rokuti ichatukwa. Pakupedzisira ichapiswa.</para>
  <para style="p">
    <verse number="9" style="v"/>Kunyange zvazvo tichitaura sezvizvi, hama dzinodikanwa, tinoziva kwazvo kuti kwamuri kuchabva zvinhu zviri nani, zvinhu zvinoshanda pamwe chete noruponeso. <verse number="10" style="v"/>Mwari haazi asina kururama; haangakanganwi basa renyu norudo rwamakamuratidza pamaibatsira vanhu vake uye kuti muchiri kuramba muchivabatsira. <verse number="11" style="v"/>Tinoda kuti mumwe nomumwe wenyu ave nokushingaira kumwe cheteko kusvikira kumagumo, kuitira kuti muve nechokwadi chetariro yenyu. <verse number="12" style="v"/>Hatidi kuti muve simbe, asi kuti muve vateveri vaavo vanodya nhaka yakavimbiswa kubudikidza nokutenda nokutsungirira.</para>
  <para style="s1">Chokwadi cheVimbiso yaMwari</para>
  <para style="p">
    <verse number="13" style="v"/>Mwari paakaita vimbiso yake kuna Abhurahama, sezvo kwakanga kusina mumwe mukuru kwaari wokuti angapika naye, akapika naiye amene, <verse number="14" style="v"/>achiti, “Zvirokwazvo ndichakuropafadza uye ndichakupa zvizvarwa zvizhinji.” <verse number="15" style="v"/>Uye mushure mokumirira nomwoyo murefu, Abhurahama akagamuchira chipikirwa.</para>
  <para style="p">
    <verse number="16" style="v"/>Vanhu vanopika nomukuru kwavari, uye mhiko ndiyo inosimbisa zvinenge zvataurwa, uye inopedza gakava rose. <verse number="17" style="v"/>Nokuti Mwari aida kuti aratidze pachena kusashanduka kwechido chake kuvadyi venhaka yakapikirwa, akakusimbisa nemhiko. <verse number="18" style="v"/>Mwari akaita izvi kuitira kuti, nezvinhu zviviri zvisingashanduki, zvokuti Mwari haagoni kureva nhema, isu vakatiza tikandobatisisa tariro yatakapiwa, tichasimbiswa zvikuru. <verse number="19" style="v"/>Tine tariro iyi sechibatiso choMweya, chakasimba chisingazungunuswi. Inopinda mukati mechidzitiro chomutemberi, <verse number="20" style="v"/>makapinda Jesu akatitangira isu, akapinda akatimiririra. Akava muprista mukuru nokusingaperi worudzi rwaMerikizedheki.</para>
  <chapter number="7" style="c"/>
  <para style="s1">Merikizedheki Muprista</para>
  <para style="p">
    <verse number="1" style="v"/>Merikizedheki uyu aiva mambo weSaremu, uye aiva muprista waMwari Wokumusoro-soro. Akasangana naAbhurahama pakudzoka kwake achibva kundokunda madzimambo, akamuropafadza, <verse number="2" style="v"/>uye Abhurahama akamupa chegumi chezvinhu zvose. Kutanga zita rake rinoreva kuti, “mambo wokururama”; uyezve, “mambo weSaremu” zvinoreva kuti, “mambo woRugare.” <verse number="3" style="v"/>Asina baba kana mai, asina madzitateguru, asina mavambo amazuva kana magumo oupenyu, soMwanakomana waMwari anoramba ari muprista nokusingaperi.</para>
  <para style="p">
    <verse number="4" style="v"/>Chingofungai kuti akanga ari mukuru sei. Kunyange natateguru Abhurahama akamupa chegumi chezvaakanga apamba! <verse number="5" style="v"/>Zvino murayiro unoti avo vari zvizvarwa zvaRevhi vakava vaprista kuti vatore chegumi kuvanhu, idzo hama dzavo, kunyange zvazvo hama dzavo dziri zvizvarwa zvaAbhurahama. <verse number="6" style="v"/>Murume uyu, kunyange zvakadaro, akanga asina rudzi runobva pazvizvarwa zvaRevhi, asi akatora chegumi kubva kuna Abhurahama uye akaropafadza iye akanga ane zvipikirwa. <verse number="7" style="v"/>Uye hapana kukahadzika kuti muduku anoropafadzwa neakamupfuura paukuru. <verse number="8" style="v"/>Panyaya iyi yokutanga, chegumi chinotorwa navanhu vanofa; asi pane imwe nyaya iyi chinotorwa naiye anonzi mupenyu. <verse number="9" style="v"/>Mumwe angati Revhi, anotora chegumi, akapawo chegumi kubudikidza naAbhurahama, <verse number="10" style="v"/>nokuti Merikizedheki paakasangana naAbhurahama, Revhi akanga achiri muchiuno chatateguru vake.</para>
  <para style="s1">Jesu saMerikizedheki</para>
  <para style="p">
    <verse number="11" style="v"/>Kana kukwaniswa kwaigona kuvapo nenzira youprista hwaRevhi (nokuti vanhu vakapiwa murayiro nokuda kwahwo), ko, mumwe muprista aifanira kuzomuka sei, iye ari worudzi rwaMerikizedheki, asiri worudzi rwaAroni? <verse number="12" style="v"/>Nokuti kana uprista huchishandurwa, kunofanirawo kushandurwa murayiro. <verse number="13" style="v"/>Iye anorehwa zvinhu izvi pamusoro pake ndeworumwe rudzi, uye hakuna mumwe worudzi urwu akamboshumira paaritari. <verse number="14" style="v"/>Nokuti zviri pachena kuti Ishe wedu akabva kurudzi rwaJudha uye pamusoro porudzi urwu Mozisi haana kumbotaura zvavaprista. <verse number="15" style="v"/>Uye zvatataura zvinotova pachena kunyanya kana mumwe muprista akaita saMerikizedheki achionekwa, <verse number="16" style="v"/>uyo ava muprista kwete nokuda kwomurayiro wenhoroondo yamadzitateguru ake asi nokuda kwesimba roupenyu husingaparadziki. <verse number="17" style="v"/>Nokuti zvakataurwa zvichinzi:</para>
  <para style="q1">“Iwe uri muprista nokusingaperi,</para>
  <para style="q2">worudzi rwaMerikizedheki.”</para>
  <para style="p">
    <verse number="18" style="v"/>Murau wokutanga wakaiswa padivi nokuti wakanga une utera uye usina maturo <verse number="19" style="v"/>(nokuti murayiro hauna chinhu chawakaita kuti chive chakakwana), uye tariro iri nani inoziviswa, yatinoswededzwa nayo pedyo naMwari.</para>
  <para style="p">
    <verse number="20" style="v"/>Uye hazvina kuitwa pasina mhiko! Vamwe vakava vaprista pasina kana mhiko zvayo, <verse number="21" style="v"/>asi iye akava muprista ane mhiko, Mwari paakati kwaari:</para>
  <para style="q1">“Ishe akapika</para>
  <para style="q2">uye haangashanduri murangariro wake:</para>
  <para style="q1">‘Iwe uri muprista nokusingaperi.’ ”</para>
  <para style="m">
    <verse number="22" style="v"/>Nokuda kwemhiko yake, Jesu akava rubatso rwesungano inopfuura nokunaka.</para>
  <para style="p">
    <verse number="23" style="v"/>Zvino kwakava navazhinji vavaprista, nokuti rufu rwakavatadzisa kupfuurira mberi paushumiri; <verse number="24" style="v"/>asi Jesu, nokuti anogara nokusingaperi, ano uprista huchavapo nokusingaperi. <verse number="25" style="v"/>Naizvozvo anogona kuponesa zvizere vaya vanouya kuna Mwari kubudikidza naye, nokuti anorarama nokusingaperi achivanyengeterera.</para>
  <para style="p">
    <verse number="26" style="v"/>Muprista mukuru akadai anotipa zvatinoshayiwa, iye mutsvene, asina chaangapomerwa, asina kusvibiswa, akatsaurwa kubva kuvatadzi, akasimudzirwa pamusoro pamatenga. <verse number="27" style="v"/>Asingafanani navaya vaprista, haafaniri kubayira zvipiriso zuva rimwe nerimwe, kutanga pamusoro pezvivi zvake, pashure pamusoro pezvivi zvavanhu. Akabayira zvivi zvavo kamwe chete zvikapera paakazvipa iye. <verse number="28" style="v"/>Nokuti murayiro unogadza vanhu vano utera savaprista vakuru; asi mhiko yakauya shure kwomurayiro, yakagadza Mwanakomana, uyo akakwaniswa nokusingaperi.</para>
  <chapter number="8" style="c"/>
  <para style="s1">Muprista Mukuru weSungano Itsva</para>
  <para style="p">
    <verse number="1" style="v"/>Shoko guru pane izvozvi zvatiri kutaura ndiro iri rokuti: Tino muprista mukuru akadai, akagara kurudyi rwechigaro chaIshe kudenga, <verse number="2" style="v"/>uye anoshumira muimba tsvene, iyo tabhenakeri chaiyo yakamiswa naIshe, kwete nomunhu.</para>
  <para style="p">
    <verse number="3" style="v"/>Muprista mukuru, mumwe nomumwe, akagadzwa kuti ape zvipo nezvibayiro kuna Mwari, naizvozvo zvakanga zvakafanira kuti uyu ave nechokubayirawo. <verse number="4" style="v"/>Dai akanga ari panyika, angadai asina kuva muprista, nokuti vaprista vakanga varipo kare vaibayira zvipo sezvakarehwa nomurayiro. <verse number="5" style="v"/>Vaishumira panzvimbo tsvene inova mufananidzo nomumvuri wezviri kudenga. Nokuda kweizvi Mozisi akayambirwa paakanga ava kuvaka tabhenakeri: “Uve nechokwadi kuti waita zvose maererano nomufananidzo wawakaratidzwa mugomo.” <verse number="6" style="v"/>Asi ushumiri hwakapiwa Jesu hwakapfuura hwavo pakunaka sezvo ari murevereri wesungano inopfuura nokunaka pane sungano yakare, uye yakasimbiswa nezvipikirwa zviri nani.</para>
  <para style="p">
    <verse number="7" style="v"/>Nokuti dai pakanga pasina chakaipa nesungano yokutanga pangadai pasina kuwanikwa mukana weimwe sungano. <verse number="8" style="v"/>Asi Mwari akaona kukanganisa kwavanhu ava akati:</para>
  <para style="q1">“Nguva inouya, ndizvo zvinotaura Ishe,</para>
  <para style="q2">yandichaita sungano itsva</para>
  <para style="q1">neimba yaIsraeri,</para>
  <para style="q2">uye neimba yaJudha,</para>
  <para style="q1">
    <verse number="9" style="v"/>Haichazovi sesungano</para>
  <para style="q2">yandakaita namadzitateguru avo,</para>
  <para style="q1">pandakavabata noruoko</para>
  <para style="q2">kuti ndivabudise kubva muIjipiti,</para>
  <para style="q1">nokuti havana kuramba vakatendeka kusungano yangu,</para>
  <para style="q2">neniwo ndakavasiya,</para>
  <para style="q4">ndizvo zvinotaura Ishe.</para>
  <para style="q1">
    <verse number="10" style="v"/>Iyi ndiyo sungano yandichaita neimba yaIsraeri,</para>
  <para style="q2">mushure menguva iyoyo, ndizvo zvinotaura Ishe.</para>
  <para style="q1">Ndichaisa mirayiro yangu mundangariro dzavo,</para>
  <para style="q2">uye ndichainyora pamwoyo yavo.</para>
  <para style="q1">Ndichava Mwari wavo,</para>
  <para style="q2">uye vachava vanhu vangu.</para>
  <para style="q1">
    <verse number="11" style="v"/>Hakuna munhu achazodzidzisa muvakidzani wake,</para>
  <para style="q2">kana munhu kudzidzisa hama yake, achiti, ‘Ziva Ishe,’</para>
  <para style="q1">nokuti vose vachandiziva,</para>
  <para style="q2">kubva kumuduku kusvikira kumukuru pakati pavo.</para>
  <para style="q1">
    <verse number="12" style="v"/>Nokuti ndichavaregerera zvakaipa zvavo</para>
  <para style="q2">uye handizorangaririzve zvivi zvavo.”</para>
  <para style="p">
    <verse number="13" style="v"/>Nokuti akati sungano iyi “itsva,” ipapo akashayisa basa yokutanga; zvino chinhu chisisina basa uye chava chekare chichaparara nokukurumidza.</para>
  <chapter number="9" style="c"/>
  <para style="s1">Kunamata muTabhenakeri Yapanyika</para>
  <para style="p">
    <verse number="1" style="v"/>Zvino sungano yokutanga yakanga ine mirayiro yokunamata Mwari uye neyeimba tsvene yapanyika. <verse number="2" style="v"/>Tabhenakeri yakamiswa. Mukamuri rayo rokutanga makanga mune chigadziko chomwenje, netafura uye nezvingwa zvitsvene; iyi ndiyo yainzi Nzvimbo Tsvene. <verse number="3" style="v"/>Mberi kwechidzitiro chechipiri kwakanga kune kamuri yainzi Nzvimbo Tsvene-tsvene, <verse number="4" style="v"/>yakanga ine ndiro yegoridhe yezvinonhuhwira uye neareka yesungano yakanga yakafukidzirwa negoridhe. Muareka iyi ndimo makanga mune hari yegoridhe yakanga ine mana, netsvimbo yaAroni yakanga yatungira, uye namahwendefa esungano. <verse number="5" style="v"/>Pamusoro peareka pakanga paina makerubhi okubwinya, aidzikatidza chifunhiro chengoni. Asi hatingatauri nezvezvinhu zvose izvi zvizere iye zvino.</para>
  <para style="p">
    <verse number="6" style="v"/>Zvinhu zvose zvakati zvagadzirwa saizvozvi, vaprista vaizopinda mukamuri yokutanga nguva dzose vachiita ushumiri hwavo. <verse number="7" style="v"/>Asi muprista mukuru oga ndiye aipinda mukamuri yomukati, kamwe chete pagore, uye asingatongopindi asina ropa, raaizvibayira iye pachake nezvivi zvavanhu zvavakanga vaita mukusaziva. <verse number="8" style="v"/>Mweya Mutsvene airatidza nechinhu ichi, kuti nzira inoenda kunzvimbo Tsvene-tsvene yakanga isati yaratidzwa sezvo tabhenakeri yakanga ichimire. <verse number="9" style="v"/>Uyu mufananidzo wenguva ino, zvichireva kuti zvipo nezvibayiro zvaibayirwa zvakanga zvisingagoni kuchenesa hana yaiye ainamata. <verse number="10" style="v"/>Zvinongova zvokudya nezvokunwa uye nokushamba kuzhinji zvapanyama, zvavakatemerwa kusvikira panguva yokuvandudzwa.</para>
  <para style="s1">Ropa raKristu</para>
  <para style="p">
    <verse number="11" style="v"/>Kristu paakauya somuprista mukuru wezvinhu zvakanaka zvatova pano kare, akapinda nomutabhenakeri yakapfuura pakukura uye napakukwana isina kugadzirwa nomunhu, zvichireva kuti yakanga isiri chikamu chokusikwa kuno. <verse number="12" style="v"/>Haana kupinda nokuda kweropa rembudzi neremhuru; asi akapinda muNzvimbo Tsvene-tsvene neropa rake chairo akatiwanira rudzikinuro rusingaperi. <verse number="13" style="v"/>Ropa rembudzi nerenzombe namadota etsiru zvaisaswa pamusoro paavo vakanga vakasvibiswa, zvaiita kuti vatsvene vanatswe panyama. <verse number="14" style="v"/>Ko, kuzoti zvino iro ropa raKristu, uyo kubudikidza noMweya unogara nokusingaperi, akazvipa, asina chaangapomerwa kuna Mwari, akachenesa hana dzedu kubva pamabasa ose anotungamirira kurufu, kuitira kuti tigoshumira Mwari Mupenyu!</para>
  <para style="p">
    <verse number="15" style="v"/>Nokuda kwaizvozvi Kristu ndiye murevereri wesungano itsva, kuitira kuti vaya vakadanwa vagogamuchira chipikirwa chenhaka isingaperi zvino, sezvo akafa sedzikinuro kuti avasunungure kubva pazvivi zvavakaita vari pasi pesungano yokutanga.</para>
  <para style="p">
    <verse number="16" style="v"/>Nokuti kana iri nhaka yakanyorwa, panofanira kuvapowo nechokwadi chorufu rwaiye akaiita, <verse number="17" style="v"/>nokuti nhaka yakanyorwa ine simba chete kana munhu afa; haina simba kana akaiita achiri mupenyu. <verse number="18" style="v"/>Ndokusaka sungano yokutanga isina kushanda pasina ropa. <verse number="19" style="v"/>Mozisi paakaparidza mirayiro yose kuvanhu vose, akatora ropa remhuru, pamwe chete nemvura, neshinda tsvuku uye namapazi ehisopi, akasasa pabhuku rakapetwa uye napavanhu. <verse number="20" style="v"/>Akati, “Iri iropa resungano, yamakarayirwa naMwari kuti muchengete.” <verse number="21" style="v"/>Nenzira imwe cheteyo, akasasa neropa tabhenakeri nezvinhu zvose zvaishandiswa pakushumira mairi. <verse number="22" style="v"/>Zvirokwazvo, murayiro unoda kuti zvinhu zvinenge zvose zvinatswe neropa, uye pasina kuteurwa kweropa hapana kuregererwa.</para>
  <para style="p">
    <verse number="23" style="v"/>Naizvozvo zvaifanira kuti mifananidzo yezvinhu zvokudenga inatswe nezvibayiro izvi, asi zvinhu zvokudenga zvacho zvaifanira kunatswa nechibayiro chinopfuura izvi. <verse number="24" style="v"/>Nokuti Kristu haana kupinda panzvimbo tsvene yakagadzirwa nomunhu yakanga ichingova mufananidzo waiyo yechokwadi chaiyo; akapinda kudenga chaiko, kuti atimiririre pamberi paMwari. <verse number="25" style="v"/>Uye haana kupinda kudenga kuti azviite chibayiro kakawanda, somuprista mukuru anopinda muNzvimbo Tsvene-tsvene, gore negore, neropa risiri rake. <verse number="26" style="v"/>Zvino Kristu angadai akazotambudzika kakawanda kubva pakuvambwa kwenyika. Asi zvino akaonekwa kamwe chete pamagumo enguva kuti aparadze chivi nokuzviita chibayiro iye pachake. <verse number="27" style="v"/>Sezvo munhu akatemerwa kufa kamwe chete uye shure kwaizvozvo agotongwa, <verse number="28" style="v"/>saizvozvowo Kristu akabayirwa kamwe chete kuti atakure zvivi zvavanhu vazhinji; uye achazoonekwa kechipiri, asingatakuri zvivi, asi kuti auyise ruponeso kuna avo vakamumirira.</para>
  <chapter number="10" style="c"/>
  <para style="s1">Chibayiro chaKristu chakaitwa kamwe chete zvikapera</para>
  <para style="p">
    <verse number="1" style="v"/>Murayiro unongova mumvuri chete wezvinhu zvakanaka zvinouya, kwete izvo chaizvo. Nokuda kwaizvozvo haungagoni kuita kuti avo vanoswedera, kuti vanamate gore rimwe nerimwe, naizvo zvibayiro zvimwe chetezvo zvavanoramba vachibayira kuna Mwari, vakwaniswe. <verse number="2" style="v"/>Dai zvaigona kudaro, zvingadai zvisina kupera kubayirwa here? <verse number="3" style="v"/>Nokuti vanonamata vangadai vakanatswa kamwe chete zvikapera, uye vangadai vasina kuzonzwazve mhosva yezvivi zvavo gore roga roga, <verse number="4" style="v"/>nokuti hazvigoni kuti ropa renzombe nerembudzi ribvise zvivi.</para>
  <para style="p">
    <verse number="5" style="v"/>Naizvozvo Kristu, paakauya munyika muno, akati:</para>
  <para style="q1">“Chibayiro nechipo hamuna kuzvifarira,</para>
  <para style="q2">asi muviri wamakandigadzirira;</para>
  <para style="q1">
    <verse number="6" style="v"/>zvibayiro zvinopiswa nezvibayiro zvezvivi</para>
  <para style="q2">hamuna kufadzwa nazvo.</para>
  <para style="q1">
    <verse number="7" style="v"/>Ipapo ini ndakati, ‘Ndiri pano, mubhuku rakapetwa makanyorwa nezvangu,</para>
  <para style="q2">ndauya kuti ndiite kuda kwenyu, imi Mwari.’ ”</para>
  <para style="m">
    <verse number="8" style="v"/>Pakutanga akati, “Zvibayiro nezvipiriso, zvipiriso zvinopiswa, nezvipiriso zvezvivi hamuna kuzvida, kana kufadzwa nazvo (kunyange zvazvo murayiro waida kuti zviitwe).” <verse number="9" style="v"/>Ipapo iye akati, “Ndiri pano, ndauya kuzoita kuda kwenyu.” Akabvisa chokutanga kuti aise chechipiri. <verse number="10" style="v"/>Uye nokuda kwenyu ikoku, tichaitwa vatsvene kubudikidza nechibayiro chomuviri waJesu Kristu chakabayirwa kamwe chete zvikapera.</para>
  <para style="p">
    <verse number="11" style="v"/>Zuva nezuva muprista mumwe nomumwe aimira achiita ushumiri hwake nokuramba achibayira zvibayiro zvimwe chetezvo, zvisingatongogoni kubvisa zvivi. <verse number="12" style="v"/>Asi muprista uyu akati abayira chibayiro chimwe chete chenguva dzose, akagara kurudyi rwaMwari. <verse number="13" style="v"/>Kubva panguva iyoyo anomirira kusvikira muvengi wake aitwa chitsiko chetsoka dzake, <verse number="14" style="v"/>nokuti nechibayiro chimwe chete akaita kuti vaya vari kuitwa vatsvene vakwaniswe nokusingaperi.</para>
  <para style="p">
    <verse number="15" style="v"/>Mweya Mutsvene anotipupurirawo pamusoro peizvi. Kutanga anoti:</para>
  <para style="q1">
    <verse number="16" style="v"/>“Iyi ndiyo sungano yandichaita navo</para>
  <para style="q2">mushure menguva iyoyo, ndizvo zvinotaura Ishe.</para>
  <para style="q1">Ndichaisa mirayiro yangu mumwoyo yavo,</para>
  <para style="q2">uye ndichainyora mundangariro dzavo.”</para>
  <para style="m">
    <verse number="17" style="v"/>Ipapo anotizve:</para>
  <para style="q1">“Zvivi zvavo nokudarika kwavo</para>
  <para style="q1">handizozvirangarirezve.”</para>
  <para style="m">
    <verse number="18" style="v"/>Zvino kana izvi zvaregererwa, hakuchisina chimwezve chibayiro chezvivi.</para>
  <para style="s1">Kutsungirira</para>
  <para style="p">
    <verse number="19" style="v"/>Naizvozvo, hama, zvatinotsunga kuti tipinde paNzvimbo Tsvene neropa raJesu, <verse number="20" style="v"/>nenzira itsva uye ino upenyu yatakazarurirwa kubudikidza nechidzitiro chinova muviri wake, <verse number="21" style="v"/>uye sezvo tino muprista mukuru pamusoro pemba yaMwari, <verse number="22" style="v"/>ngatiswederei kuna Mwari nomwoyo wechokwadi nokutendeka kwakasimba kwazvo, nemwoyo yakasaswa kuti tinatswe kubva pahana yakaipa uye miviri yedu yakashambwa nemvura yakachena. <verse number="23" style="v"/>Ngatibatisisei tariro yatinopupura, tisingazungunuswi, nokuti iye akapikira akatendeka. <verse number="24" style="v"/>Uye ngatirangarirei kuti tingakurudzirana sei kuti tive norudo namabasa akanaka. <verse number="25" style="v"/>Tisarega kuungana sezvinoita vamwe, asi tikurudzirane, zvikuru sei sezvamunoona kuti Zuva roswedera.</para>
  <para style="p">
    <verse number="26" style="v"/>Nokuti kana tikaramba tichitadza tichida, kana takambogamuchira ruzivo rwechokwadi, hakuchisinazve chimwe chibayiro chezvivi, <verse number="27" style="v"/>asi kungomirira tichitya kutongwa nokutsamwa kunopfuta somoto, kuchapedza vavengi vaMwari. <verse number="28" style="v"/>Munhu wose akaramba murayiro waMozisi akafa asinganzwirwi tsitsi pamberi pezvapupu zviviri kana zvitatu. <verse number="29" style="v"/>Ko, munofunga kuti munhu, akatsika pasi petsoka dzake Mwanakomana waMwari uye akatora ropa resungano iri rakamuita mutsvene sechinhu chisiri chitsvene uye akatuka Mweya wenyasha, anofanira kurangwa zvikuru sei? <verse number="30" style="v"/>Nokuti tinomuziva iye akati, “Kutsiva ndokwangu; ini ndicharipira,” uyezve, “Ishe achatonga vanhu vake.” <verse number="31" style="v"/>Chinhu chinotyisa kuwira mumaoko aMwari mupenyu.</para>
  <para style="p">
    <verse number="32" style="v"/>Rangarirai mazuva okutanga mushure mokugamuchira chiedza, amakatsunga pakurwa kukuru mukutambudzika. <verse number="33" style="v"/>Pane dzimwe nguva makatukwa uye mukatambudzwa pachena; pane dzimwe nguva makagovana navo vakaitirwawo izvozvo. <verse number="34" style="v"/>Makanzwira tsitsi avo vakanga vari mutorongo mukagamuchira nomufaro kupambwa kwenhumbi dzenyu, nokuti maiziva kuti imi pachenyu makanga mune pfuma yakapfuura nokunaka uye inogara.</para>
  <para style="p">
    <verse number="35" style="v"/>Naizvozvo regai kurasa kusatya kwenyu, kuno mubayiro mukuru. <verse number="36" style="v"/>Munofanira kutsungirira kuitira kuti kana maita kuda kwaMwari mugogamuchira zvaakavimbisa. <verse number="37" style="v"/>Nokuti kanguva kaduku duku kasara,</para>
  <para style="q1">“Iye anouya, achauya, asinganonoki.</para>
  <para style="q2">
    <verse number="38" style="v"/>Asi akarurama wangu achararama nokutenda.</para>
  <para style="q1">Uye kana akadzokera shure,</para>
  <para style="q2">handizofadzwi naye.”</para>
  <para style="m">
    <verse number="39" style="v"/>Asi isu hatisi ivo vokudzokera shure, vanoparadzwa, asi tiri vokutenda vanoponeswa.</para>
  <chapter number="11" style="c"/>
  <para style="s1">Kutenda</para>
  <para style="p">
    <verse number="1" style="v"/>Zvino kutenda ndiko kuva nechokwadi nezvinhu zvatinotarisira, nechiratidzo chezvinhu zvatisingaoni. <verse number="2" style="v"/>Nokuti izvi ndizvo zvakaita kuti vanhu vekare vapupurirwe zvakanaka.</para>
  <para style="p">
    <verse number="3" style="v"/>Nokutenda tinonzwisisa kuti nyika yakaitwa nokurayira kwaMwari, zvokuti zvinhu zvinoonekwa zvakaitwa kubva pane zvinhu zvisingaonekwi. <verse number="4" style="v"/>Nokutenda Abheri akapa Mwari chibayiro chiri nani pane chaKaini. Nokutenda akapupurirwa kuti akanga ari munhu akarurama, Mwari paakataura zvakanaka pamusoro pezvipo zvake. Uye nokutenda achiri kutaura nazvino kunyange zvake akafa.</para>
  <para style="p">
    <verse number="5" style="v"/>Nokutenda Enoki akatorwa kubva paupenyu huno, zvokuti haana kuona rufu; akasaonekwa, nokuti Mwari akanga amutora; nokuti asati atorwa, akanga achipupurirwa somunhu aifadza Mwari. <verse number="6" style="v"/>Uye pasina kutenda hazvibviri kufadza Mwari, nokuti ani naani anouya kwaari anofanira kutenda kuti ariko uye kuti anopa vanomutsvaka nomwoyo wose mubayiro wavo.</para>
  <para style="p">
    <verse number="7" style="v"/>Nokutenda Noa, akati anyeverwa pamusoro pezvinhu zvakanga zvichigere kuonekwa, akavaka areka nokutya Mwari kuti aponese mhuri yake. Nokutenda kwake akapa nyika mhosva uye akava mugari wenhaka yokururama kunouya nokutenda.</para>
  <para style="p">
    <verse number="8" style="v"/>Nokutenda Abhurahama, akati adanwa kuti aende kunzvimbo iyo yaaizogamuchira kuti ive nhaka yake, akateerera akaenda, kunyange zvazvo akanga asingazivi kwaaienda. <verse number="9" style="v"/>Nokutenda akandogara somutorwa munyika yechipikirwa, saanogara munyika yavamwe; akagara mumatende, sezvakaita Isaka naJakobho, vakanga vari vadyi venhaka yechipikirwa pamwe chete naye. <verse number="10" style="v"/>Nokuti akanga achitarisira guta rine nheyo, Mwari ari mhizha nomuvaki waro.</para>
  <para style="p">
    <verse number="11" style="v"/>Nokutenda Abhurahama, kunyange zvake akanga apfuura zera, uye Sara pachake akanga asingabereki, akapiwa simba rokuva baba, nokuti akati iye akamupikira akatendeka. <verse number="12" style="v"/>Uye nokudaro kubva pamunhu mumwe, akanga oita seafa, kwakava nezvizvarwa zvakawanda senyeredzi dzokudenga, zvisingaverengeki sejecha pamahombekombe egungwa.</para>
  <para style="p">
    <verse number="13" style="v"/>Vanhu ava vose vakanga vachirarama nokutenda kusvikira panguva yokufa. Havana kuwana zvinhu zvavakavimbiswa; vakangozviona chete vakazvigamuchira zviri kure. Uye vakabvuma kuti ivo vakanga vari vaeni navatorwa panyika. <verse number="14" style="v"/>Vanhu vanotaura zvinhu zvakadai vanoratidza kuti vari kutsvaka nyika yavo chaiyo. <verse number="15" style="v"/>Dai vakanga vachifunga nyika yavakabva kwairi vangadai vakawana mukana wokudzokera. <verse number="16" style="v"/>Asi vakanga vachishuva nyika yakanaka, iyo yokudenga. Naizvozvo Mwari haana nyadzi pamusoro pavo kuti anzi Mwari wavo, nokuti akavagadzirira guta.</para>
  <para style="p">
    <verse number="17" style="v"/>Nokutenda Abhurahama, paakaedzwa naMwari, akapa Isaka sechibayiro. Iye akanga agamuchira zvipikirwa akanga obayira mwanakomana wake mumwe oga, <verse number="18" style="v"/>kunyange zvazvo Mwari akanga akati kwaari, “Nokuna Isaka zvizvarwa zvako zvichazovapo.” <verse number="19" style="v"/>Abhurahama akafunga akati Mwari aigona kumutsa vakafa, uye tichitaura nomufananidzo, akagamuchira Isaka kubva kuvakafa.</para>
  <para style="p">
    <verse number="20" style="v"/>Nokutenda Isaka akaropafadza Jakobho naEsau pamusoro pezvaizoitika.</para>
  <para style="p">
    <verse number="21" style="v"/>Nokutenda Jakobho, paakanga ava kufa akaropafadza mwanakomana mumwe nomumwe waJosefa, uye akanamata akazendamira pamusoro pomudonzvo wake.</para>
  <para style="p">
    <verse number="22" style="v"/>Nokutenda, Josefa, magumo ake ava pedyo, akataura zvokubuda kwavaIsraeri kubva muIjipiti uye akarayira pamusoro pamapfupa ake.</para>
  <para style="p">
    <verse number="23" style="v"/>Nokutenda Mozisi paakaberekwa, vabereki vake vakamuviga kwemwedzi mitatu, nokuti vakaona kuti akanga ari mwana akanaka uye havana kutya murayiro wamambo.</para>
  <para style="p">
    <verse number="24" style="v"/>Nokutenda Mozisi akati akura, akaramba kunzi mwanakomana womwanasikana waFaro. <verse number="25" style="v"/>Akasarudza kutambudzwa pamwe chete navanhu vaMwari pano kufadzwa kwenguva duku namafaro ezvivi. <verse number="26" style="v"/>Akati kuzvidzwa nokuda kwaKristu ipfuma huru kupfuura kupfuma kwose kweIjipiti, nokuti akanga achitarira mberi kumubayiro. <verse number="27" style="v"/>Nokutenda akabva muIjipiti asingatyi kutsamwa kwamambo; akatsungirira nokuti akanga aona iye asingaonekwi. <verse number="28" style="v"/>Nokutenda akavamba Pasika nokusasa ropa, kuitira kuti muurayi wamatangwe arege kuuraya matangwe eIsraeri.</para>
  <para style="p">
    <verse number="29" style="v"/>Nokutenda vanhu vakayambuka Gungwa Dzvuku, sapanyika yakaoma; asi vaIjipita pavakaedza kuzviita vakanyura.</para>
  <para style="p">
    <verse number="30" style="v"/>Nokutenda masvingo eJeriko akawira pasi, mushure mokunge vanhu vafamba vachiapoteredza kwamazuva manomwe.</para>
  <para style="p">
    <verse number="31" style="v"/>Nokutenda Rahabhi chifeve, haana kufa pamwe chete navasina kuteerera, nokuti akanga agamuchira vasori norugare.</para>
  <para style="p">
    <verse number="32" style="v"/>Uye ndichataureiko zvimwe? Handichina nguva yokutaura pamusoro paGidheoni, Bharaki, Samusoni, Jefuta, Dhavhidhi, Samueri, navaprofita, <verse number="33" style="v"/>vakakunda ushe nokutenda, vakatonga nokururamisira, uye vakawana zvakanga zvavimbiswa; vakadzivira miromo yeshumba, <verse number="34" style="v"/>vakadzima simba romoto, uye vakapunyuka kubva pamunondo unopinza, utera hwavo hwakashandurwa hukava simba uye vakava nesimba guru pakurwa vakakunda hondo dzamamwe marudzi. <verse number="35" style="v"/>Vakadzi vakagamuchirazve vakanga vafa vavo vamutswa kuti vave vapenyu zvakare. Vamwe vakatambudzwa vakaramba kusunungurwa, kuitira kuti vagozopiwa kumuka kuri nani pakunaka. <verse number="36" style="v"/>Vamwe vakasekwa uye vakarohwa, uyezve vamwe vakasungwa vakaiswa mutorongo. <verse number="37" style="v"/>Vakatakwa namabwe; vamwe vakaitwa zvidimbu zviviri; vakaurayiwa nomunondo. Vakafamba vakapfeka matehwe amakwai namatehwe embudzi, vasina chinhu, vakatambudzwa uye vakaitirwa zvakaipa, <verse number="38" style="v"/>nyika yakanga isina kufanirwa navo. Vaidzungaira murenje nomumakomo, mumapako nomumakomba enyika.</para>
  <para style="p">
    <verse number="39" style="v"/>Vose ava vakapupurirwa kutenda kwavo, asi hapana kana mumwe wavo akagamuchira zvakanga zvavimbiswa. <verse number="40" style="v"/>Mwari akanga atigadzirira chimwe chinhu chiri nani pakunaka, kuitira kuti ivo pamwe chete nesu tigoitwa vakakwana.</para>
  <chapter number="12" style="c"/>
  <para style="s1">Mwari anoranga Vanakomana Vake</para>
  <para style="p">
    <verse number="1" style="v"/>Naizvozvo nesuwo, zvatakakomberedzwa negore rezvapupu rakakura rikadai, ngatibvisei zvose zvinoremedza, nechivi chinongotinamatira nyore, uye ngatimhanyei nokutsungirira, nhangemutange yatakaisirwa. <verse number="2" style="v"/>Tichitarira kuna Jesu muvambi nomukwanisi wokutenda kwedu; iye akatsunga pamuchinjikwa nokuda kwomufaro wakaiswa pamberi pake, akashora kunyadziswa kwawo, uye akandogara kurudyi rwechigaro choushe chaMwari. <verse number="3" style="v"/>Cherechedzai iye akatsunga pakupikiswa kwakadai navatadzi, kuti imi murege kuneta nokupera simba mumwoyo menyu.</para>
  <para style="p">
    <verse number="4" style="v"/>Mukurwa kwenyu nechivi, hamusati madzivisa kusvikira pakubuda ropa. <verse number="5" style="v"/>Uye makanganwa shoko rokukurudzira rinotaura kwamuri savanakomana richiti:</para>
  <para style="q1">“Mwanakomana wangu, usazvidza kuranga kwaShe,</para>
  <para style="q2">uye usaora mwoyo kana uchirangwa naye,</para>
  <para style="q1">
    <verse number="6" style="v"/>nokuti Ishe anoranga uyo waanoda,</para>
  <para style="q2">uye anorova munhu wose waanogamuchira somwanakomana.”</para>
  <para style="p">
    <verse number="7" style="v"/>Tsungai pamatambudziko sokurangwa; Mwari anokubatai imi savanakomana. Nokuti ndoupiko mwanakomana asingarangwi nababa vake? <verse number="8" style="v"/>Kana musingarangwi (vamwe vose vachirangwa), naizvozvo muri vana vasiri chaivo uye hamusi vanakomana vechokwadi. <verse number="9" style="v"/>Uyezve, isu tose tina madzibaba edu epanyama anotiranga uye tinovakudza nokuda kwaizvozvo. Ko, tingazviisa zvikuru sei pasi paBaba vemweya yedu tigorarama! <verse number="10" style="v"/>Madzibaba edu aitiranga kwenguva duku sezvavaifunga kuti zvakafanira; asi Mwari anotiranga kuti zvitibatsire, kuti tigogoverwa utsvene hwake. <verse number="11" style="v"/>Hakuna kurangwa kunofadza panguva yacho, asi kuti kunorwadza. Asi, zvisinei, pashure kunobereka gohwo rokururama norugare kuna avo vakadzidziswa nako.</para>
  <para style="p">
    <verse number="12" style="v"/>Naizvozvo, simbisai maoko akaneta namabvi anoshayiwa simba. <verse number="13" style="v"/>“Gadzirirai tsoka dzenyu nzira dzakarurama,” kuitira kuti anokamhina arege kuva akaremara, asi kuti aporeswe.</para>
  <para style="s1">Yambiro pamusoro poKuramba Mwari</para>
  <para style="p">
    <verse number="14" style="v"/>Itai zvose zvamungagona kuti muve vatsvene; pasina utsvene hapana munhu achaona Ishe. <verse number="15" style="v"/>Chenjerai kuti kurege kuva nomunhu anorasikirwa nenyasha dzaMwari kuitira kuti mudzi wokuvava urege kumera kuti ugotambudza uye ugosvibisa vazhinji. <verse number="16" style="v"/>Chenjerai kuti kurege kuva nevanoita upombwe, kana nousina umwari saEsau, uyo akatengesa nhaka youdangwe hwake nokuda kwokudya kamwe chete. <verse number="17" style="v"/>Nokuti sezvamunoziva kuti pashure akati oda kugamuchira nhaka yokuropafadzwa, akarambwa. Nokuti haana kutendeuka, kunyange zvake akatsvaka mukomborero uyo nemisodzi.</para>
  <para style="p">
    <verse number="18" style="v"/>Hamuna kumboswedera kugomo ringabatwa namaoko uye rinopfuta nomoto; kurima, kukusviba uye nokudutu guru; <verse number="19" style="v"/>kukurira kwehwamanda kana inzwi rinotaura mashoko zvokuti vaya vakarinzwa vakakumbirisa kuti varege kuudzwazve rimwe shoko, <verse number="20" style="v"/>nokuti vakanga vasingagoni kutakura zvakanga zvarayirwa sokuti: “Kunyange kana mhuka ipi zvayo ikabata gomo, inofanira kutakwa namabwe.” <verse number="21" style="v"/>Chakaonekwa chaityisa zvokuti Mozisi akati, “Ndiri kudedera nokutya.”</para>
  <para style="p">
    <verse number="22" style="v"/>Asi mauya kuGomo reZioni, kuJerusarema rokudenga, guta raMwari mupenyu. Mauya kuzviuru nezviuru zvavatumwa vari paungano yomufaro, <verse number="23" style="v"/>kukereke yamatangwe, vane mazita akanyorwa kudenga. Mauya kuna Mwari, mutongi wavanhu vose, kumweya yavanhu vakarurama vakakwaniswa, <verse number="24" style="v"/>kuna Jesu murevereri wesungano itsva, uye kuropa rakasaswa rinotaura zviri nani pane raAbheri.</para>
  <para style="p">
    <verse number="25" style="v"/>Chenjerai kuti murege kuramba iye anotaura. Kana ivo vasina kupunyuka pavakaramba iye akavayambira panyika, ko, kuzoti isu kana tikatsauka kubva kwaari anotiyambira kubva kudenga? <verse number="26" style="v"/>Panguva iyo inzwi rake rakazungunusa nyika, asi zvino akativimbisa, achiti, “Ndichazungunusazve kamwe chete, kwete nyika chete, asi nedengawo.” <verse number="27" style="v"/>Mashoko okuti, “Kamwe chetezve” anoratidza kubviswa kwezvinhu zvinogona kuzungunuswa, izvo zvinhu zvakasikwa, kuitira kuti zvisingagoni kuzungunuswa zvirambe zviripo.</para>
  <para style="p">
    <verse number="28" style="v"/>Naizvozvo, zvatinogamuchira ushe husingagoni kuzungunuswa, ngativongei, uye tinamate Mwari zvinogamuchirika, tichimukudza uye tichimutya, <verse number="29" style="v"/>nokuti “Mwari wedu moto unoparadza.”</para>
  <chapter number="13" style="c"/>
  <para style="s1">Mashoko Okupedzisira</para>
  <para style="p">
    <verse number="1" style="v"/>Rambai mune rudo pakati penyu sehama. <verse number="2" style="v"/>Musakanganwa kuitira vaeni rudo, nokuti vamwe mukuita izvi vakashumira vatumwa vasingazvizivi. <verse number="3" style="v"/>Rangarirai vaya vari mutorongo somunenge makasungwa pamwe chete navo, uye navaya vanoitirwa zvakaipa sokunge imi pachenyu ndimi muri kutambudzwa.</para>
  <para style="p">
    <verse number="4" style="v"/>Kuwanana ngakukudzwe navose, uye nhoo yewanano ngairege kusvibiswa, nokuti Mwari achatonga mhombwe navose vanofeva. <verse number="5" style="v"/>Musakarira mari pamagariro enyu uye mugutsikane nezvamunazvo, nokuti Mwari akati:</para>
  <para style="q1">“Handingatongokusiyei;</para>
  <para style="q2">handingatongokurasei.”</para>
  <para style="m">
    <verse number="6" style="v"/>Saka tinotsunga mwoyo, tichiti:</para>
  <para style="q1">“Ishe ndiye mubatsiri wangu, handingatyi.</para>
  <para style="q2">Munhu angandiiteiko?”</para>
  <para style="p">
    <verse number="7" style="v"/>Rangarirai vatungamiri venyu vakakuparidzirai shoko raMwari. Cherechedzai kuguma kwokufamba kwavo muupenyu mugotevera kutenda kwavo. <verse number="8" style="v"/>Jesu Kristu anogara akadaro zuro nanhasi nokusingaperi.</para>
  <para style="p">
    <verse number="9" style="v"/>Musatorwa nedzidziso dzimwe dzose dzose dzisingazivikanwi. Zvakanaka kuti mwoyo yedu isimbiswe nenyasha, kwete nezvokudya zvemitambo, zvisina kubatsira vaya vakazvidya. <verse number="10" style="v"/>Tine aritari isingatenderwi vanoshumira patabhenakeri kuti vadyepo.</para>
  <para style="p">
    <verse number="11" style="v"/>Muprista mukuru anopinda neropa remhuka muNzvimbo Tsvene-tsvene sechipiriso chechivi, asi mitumbi yacho inopisirwa kunze kwomusasa. <verse number="12" style="v"/>Uye naizvozvo Jesu akatambudzikawo ari kunze kwesuo reguta kuti aite kuti vanhu vave vatsvene kubudikidza neropa rake. <verse number="13" style="v"/>Naizvozvo, ngatiendei kwaari kunze kwomusasa, titakure kunyadziswa kwake. <verse number="14" style="v"/>Nokuti pano hatina guta ratichagara, asi isu tinotsvaka richauya.</para>
  <para style="p">
    <verse number="15" style="v"/>Naizvozvo, kubudikidza naJesu ngatirambei tichipa kuna Mwari chibayiro chokumurumbidza, ndicho chibayiro chemiromo inopupura zita rake. <verse number="16" style="v"/>Uye musakanganwa kuita zvakanaka nokugoverana navamwe, nokuti Mwari anofadzwa nezvibayiro zvakadai. <verse number="17" style="v"/>Teererai vatungamiri venyu, muzviise pasi pavo nokuti vanochengeta mweya yenyu, savanhu vachazobvunzwa pamusoro penyu. Vateererei kuitira kuti basa ravo rive mufaro, kwete mutoro, nokuti izvozvo hazvingakubatsirei chinhu.</para>
  <para style="p">
    <verse number="18" style="v"/>Tinyengeterereiwo. Tine chokwadi chokuti tine hana yakanaka uye tinoda kufamba zvakanaka pazvinhu zvose. <verse number="19" style="v"/>Ndinokukumbirai zvikuru kuti munyengetere, kuti ndigokurumidza kudzoserwa kwamuri.</para>
  <para style="b"/>
  <para style="p">
    <verse number="20" style="v"/>Mwari worugare, akadzosa kubva kuvakafa Ishe wedu Jesu iye mufudzi mukuru wamakwai, kubudikidza neropa resungano isingaperi, <verse number="21" style="v"/>ngaakukwanisei nezvinhu zvose zvakanaka kuti muite kuda kwake, uye ngaaite mukati medu zvinhu zvinomufadza, nokuna Kristu Jesu, ngaave nokubwinya nokusingaperi-peri. Ameni.</para>
  <para style="b"/>
  <para style="b"/>
  <para style="p">
    <verse number="22" style="v"/>Hama dzangu ndinokurayirai kuti mutende shoko rangu rokurayira, nokuti ndakunyorerai tsamba duku.</para>
  <para style="b"/>
  <para style="p">
    <verse number="23" style="v"/>Ndinoda kuti muzive kuti hama yedu Timoti akasunungurwa. Kana akakurumidza kusvika, ndichauya naye kuzokuonai.</para>
  <para style="b"/>
  <para style="p">
    <verse number="24" style="v"/>Kwazisai vatungamiri venyu vose uye navanhu vose vaMwari.</para>
  <para style="p">VokuItaria vanokukwazisai.</para>
  <para style="b"/>
  <para style="p">
    <verse number="25" style="v"/>Nyasha ngadzive nemi mose.</para>
</usx>
