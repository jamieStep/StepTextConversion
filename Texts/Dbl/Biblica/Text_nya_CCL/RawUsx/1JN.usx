<?xml version="1.0" encoding="UTF-8"?>
<usx version="2.6">
  <book code="1JN" style="id">- The Word of God in Contemporary Chichewa (Mawu a Mulungu mu Chichewa Chalero)</book>
  <para style="rem">Copyright © 2002, 2016 Biblica, Inc.</para>
  <para style="h">1 YOHANE</para>
  <para style="toc1">Kalata Yoyamba ya Yohane</para>
  <para style="toc2">1 Yohane</para>
  <para style="toc3">1 Yoh</para>
  <para style="mt2">KALATA YOYAMBA YA</para>
  <para style="mt1">YOHANE</para>
  <chapter number="1" style="c"/>
  <para style="s1">Mawu a Moyo</para>
  <para style="p">
    <verse number="1" style="v"/>Tikukulalikirani za Mawu a moyo amene analipo kuyambira pachiyambi, amene tinawamva, amene tinawaona ndi maso athu, amene tinawapenyetsetsa, ndipo tinawakhudza ndi manja athu. <verse number="2" style="v"/>Moyowo unaoneka, tinawuona ndipo tikuchitira umboni. Tikukulalikirani za moyo wosatha umene unali ndi Atate ndipo unaonekera kwa ife. <verse number="3" style="v"/>Tikukulalikirani chimene tinachiona ndi kumva, kuti inuyo muyanjane nafe. Kuyanjana kwathu, tikuyanjana ndi Atate ndiponso ndi Mwana wawo, Yesu Khristu. <verse number="4" style="v"/>Tikukulemberani zimenezi kuti chimwemwe chathu chikhale chathunthu.</para>
  <para style="s1">Kuyenda mu Kuwunika</para>
  <para style="p">
    <verse number="5" style="v"/>Uthenga umene tinamva kwa Iye ndipo tikuwulalikira kwa inu ndi uwu: Mulungu ndiye kuwunika ndipo mwa Iye mulibe mdima konse. <verse number="6" style="v"/>Tikanena kuti timayanjana naye, koma nʼkumayendabe mu mdima, tikunama ndipo sitikuchita choonadi. <verse number="7" style="v"/>Koma tikamayenda mʼkuwunika, monga Iye ali mʼkuwunika, pamenepo timayanjana wina ndi mnzake, ndipo magazi a Yesu, Mwana wake, amatitsuka ndi kutichotsera tchimo lililonse.</para>
  <para style="s1">Kuwulula Machimo ndi Kukhululukidwa</para>
  <para style="p">
    <verse number="8" style="v"/>Tikanena kuti tilibe tchimo, tikudzinyenga tokha ndipo mwa ife mulibe choonadi. <verse number="9" style="v"/>Koma tikavomereza machimo athu, Iye ndi wokhulupirika ndi wolungama ndipo adzatikhululukira machimo athu, nadzatiyeretsa ndi kutichotsera chosalungama chilichonse. <verse number="10" style="v"/>Ife tikanena kuti sitinachimwe, tikumutenga Mulungu kukhala wonama, ndipo Mawu ake sali mwa ife.</para>
  <chapter number="2" style="c"/>
  <para style="p">
    <verse number="1" style="v"/>Inu Ana anga okondedwa, ndikukulemberani zimenezi kuti musachimwe. Koma wina akachimwa, tili nayo Nkhoswe yotinenera kwa Atate, Yesu Khristu, Wolungamayo. <verse number="2" style="v"/>Iyeyo ndiye nsembe yopepesera machimo athu, ndipo osati athu okha, komanso machimo onse a dziko lapansi.</para>
  <para style="s1">Chikondi ndi Chidani</para>
  <para style="p">
    <verse number="3" style="v"/>Ife timatsimikiza kuti tikumudziwa ngati tikusunga malamulo ake. <verse number="4" style="v"/>Munthu akamanena kuti, “Ine ndimadziwa Mulungu,” koma samvera malamulo a Mulunguyo, ndi wabodza ameneyo ndipo mwa iye mulibe choonadi. <verse number="5" style="v"/>Koma munthu aliyense akamvera mawu ake, ndiye kuti chikondi cha Mulungu chafikadi penipeni mwa iyeyo. Pamenepo timatsimikizadi kuti tili mwa Iye. <verse number="6" style="v"/>Aliyense amene amati amakhala mwa Mulungu, ayenera kukhala moyo umene Yesu ankakhala.</para>
  <para style="p">
    <verse number="7" style="v"/>Okondedwa, sindikukulemberani lamulo latsopano koma lakale lomwe lija, limene munali nalo kuyambira pachiyambi. Lamulo la kalelo ndi mawu amene munawamva kale. <verse number="8" style="v"/>Komabe ndi lamulo latsopano limene ndikukulemberani. Choonadi chake chikuoneka mwa Yesu ndiponso mwa inu, chifukwa mdima ukutha ndipo kuwunika kwenikweni kwayamba kale kuwala.</para>
  <para style="p">
    <verse number="9" style="v"/>Aliyense amene amati ali mʼkuwunika, koma nʼkumadana ndi mʼbale wake ali mu mdima. <verse number="10" style="v"/>Aliyense amene amakonda mʼbale wake amakhalanso mʼkuwunika, ndipo mwa iye mulibe chokhumudwitsa. <verse number="11" style="v"/>Koma aliyense wodana ndi mʼbale wake ali mu mdima ndipo akuyenda mu mdima. Iyeyo sakudziwa kumene akupita, chifukwa mdima wamudetsa mʼmaso mwake.</para>
  <para style="q1">
    <verse number="12" style="v"/>Inu ana okondedwa, ndikukulemberani</para>
  <para style="q2">popeza kuti machimo anu akhululukidwa chifukwa cha dzina la Yesu.</para>
  <para style="q1">
    <verse number="13" style="v"/>Inu abambo, ndikukulemberani</para>
  <para style="q2">popeza kuti munamudziwa Iye amene analipo kuyambira pachiyambi.</para>
  <para style="q1">Inu anyamata, ndikukulemberani</para>
  <para style="q2">popeza kuti munagonjetsa woyipayo.</para>
  <para style="q1">
    <verse number="14" style="v"/>Ana okondedwa, ndikukulemberani</para>
  <para style="q2">chifukwa mumawadziwa Atate.</para>
  <para style="q1">Abambo, ndikukulemberani</para>
  <para style="q2">chifukwa munamudziwa Iye amene analipo kuyambira pachiyambi.</para>
  <para style="q1">Inu anyamata, ndikukulemberani</para>
  <para style="q2">chifukwa ndinu amphamvu.</para>
  <para style="q2">Mawu a Mulungu amakhala mwa inu</para>
  <para style="q2">ndipo mumamugonjetsa woyipayo.</para>
  <para style="s1">Musakonde Dziko Lapansi</para>
  <para style="p">
    <verse number="15" style="v"/>Musamakonde dziko lapansi kapena chilichonse cha dziko lapansi. Ngati munthu wina aliyense akonda dziko lapansi, mwa iyeyo mulibe chikondi chokonda Atate. <verse number="16" style="v"/>Pakuti zonse za mʼdziko lapansi, zilakolako za thupi, zinthu zimene maso amakhumbira ndiponso kuyandikira zinthu za moyo uno, zonsezi sizichokera kwa Atate, koma ku dziko lapansi. <verse number="17" style="v"/>Dziko lapansi likupita pamodzi ndi zilakolako zake, koma amene amachita chifuniro cha Mulungu amakhalapo mpaka muyaya.</para>
  <para style="s1">Anthu Okana Khristu</para>
  <para style="p">
    <verse number="18" style="v"/>Ana anga, ino ndi nthawi yotsiriza, ndipo monga munamva kale kuti anthu okana Khristu akubwera, ngakhale tsopano okana Khristu ambiri afika kale. Zimenezi zikutisonyeza kuti ino ndi nthawi yotsiriza. <verse number="19" style="v"/>Anthu amenewa anachoka pakati pathu, komatu sanali a mʼgulu lathu. Pakuti akanakhala a mʼgulu lathu, akanakhalabe nafe, koma kuchoka kwawo kunatisonyeza kuti sanali a mʼgulu lathu.</para>
  <para style="p">
    <verse number="20" style="v"/>Koma inu muli ndi kudzoza kochokera kwa Woyerayo, ndipo nonsenu mukudziwa choonadi. <verse number="21" style="v"/>Sindikukulemberani chifukwa choti simudziwa choonadi ayi, koma chifukwa choti mumadziwa choonadicho, ndipo mukudziwanso kuti bodza silichokera pa choonadi. <verse number="22" style="v"/>Wabodzayo ndani? Ndi munthu aliyense amene amanena kuti Yesu si Mpulumutsi. Munthu woteroyo ndi wokana Khristu, ndiponso amakana Atate, ndi Mwana. <verse number="23" style="v"/>Aliyense wokana Mwana alibenso Atate. Wovomereza Mwana alinso ndi Atate.</para>
  <para style="p">
    <verse number="24" style="v"/>Onetsetsani kuti zimene munazimva kuyambira pachiyambi zikhalebe mwa inu. Ngati zikhala mwa inu, inunso mudzakhala mwa Mwana ndiponso mwa Atate. <verse number="25" style="v"/>Ndipo chimene anatilonjeza nʼchimenechi: moyo wosatha.</para>
  <para style="p">
    <verse number="26" style="v"/>Ine ndikukulemberani zimenezi kuti ndikuwuzeni za amene akufuna kukusocheretsani. <verse number="27" style="v"/>Koma za inu, kudzoza kumene munalandira kwa Khristu kuli mwa inu, ndipo sipafunika wina aliyense kuti akuphunzitseni. Koma kudzozako kumakuphunzitsani zinthu zonse, ndipo popeza kudzoza kwakeko nʼkoona osati konama, monga munaphunzira, khalani mwa Iyeyo.</para>
  <para style="s1">Ana a Mulungu</para>
  <para style="p">
    <verse number="28" style="v"/>Tsopano ana okondedwa, khalani mwa Yesu, kuti pamene adzaonekera, ife tidzakhale otsimikizika mu mtima ndi wopanda manyazi pamaso pake akamadzabwera.</para>
  <para style="p">
    <verse number="29" style="v"/>Popeza mukudziwa kuti Khristu ndi wolungama, choncho mukudziwanso kuti aliyense amene amachita chilungamo ndi mwana wa Mulungu.</para>
  <chapter number="3" style="c"/>
  <para style="p">
    <verse number="1" style="v"/>Taonani kukula kwake kwa chikondi chimene Atate anatikonda nacho, kuti titchedwe ana a Mulungu! Ndipo nʼchimene ife tili! Nʼchifukwa chake dziko lapansi silitidziwa chifukwa silinamudziwe Iye. <verse number="2" style="v"/>Abale okondedwa, tsopano ndife ana a Mulungu, ndipo sichinaoneke chimene tidzakhala. Koma tikudziwa kuti Yesu akadzaonekera, tidzafanana naye, pakuti tidzamuona Iyeyo monga momwe alili. <verse number="3" style="v"/>Aliyense amene ali ndi chiyembekezo ichi mwa Iye adziyeretse yekha, monga Iye ali woyera.</para>
  <para style="p">
    <verse number="4" style="v"/>Aliyense amene amachimwa amaphwanya lamulo; pakuti tchimo ndi kuphwanya lamulo. <verse number="5" style="v"/>Koma inu mukudziwa kuti Yesu anabwera kuti adzachotse machimo athu. Ndipo mwa Iye mulibe tchimo. <verse number="6" style="v"/>Aliyense wokhala mwa Khristu sachimwa. Aliyense amene amachimwa sanamuone kapena kumudziwa.</para>
  <para style="p">
    <verse number="7" style="v"/>Ana okondedwa, musalole kuti aliyense akusocheretseni. Munthu amene amachita chilungamo ndi wolungama, monga Khristu ali wolungama. <verse number="8" style="v"/>Iye amene amachimwa ndi wa Satana, chifukwa mdierekezi wakhala akuchimwa kuyambira pa chiyambi. Mwana wa Mulungu anaonekera kuti awononge ntchito za mdierekezi. <verse number="9" style="v"/>Aliyense amene ndi mwana wa Mulungu, sachimwirachimwira, popeza mbewu ya Mulungu ili mwa iye, sangathe kuchimwa, chifukwa ndi mwana wa Mulungu. <verse number="10" style="v"/>Mmenemu ndi mmene timadziwira ana a Mulungu ndi amene ali ana a mdierekezi. Aliyense amene sachita chilungamo si mwana wa Mulungu; ngakhalenso amene sakonda mʼbale wake.</para>
  <para style="s1">Kukondana Wina ndi Mnzake</para>
  <para style="p">
    <verse number="11" style="v"/>Uthenga umene munawumva kuyambira pachiyambi ndi uwu: Tizikondana wina ndi mnzake. <verse number="12" style="v"/>Musakhale ngati Kaini, amene anali wa woyipayo ndipo anapha mʼbale wake. Nanga anamupha chifukwa chiyani? Chifukwa zochita zake zinali zoyipa ndipo zochita za mʼbale wake zinali zolungama. <verse number="13" style="v"/>Abale anga, musadabwe ngati dziko lapansi lidana nanu. <verse number="14" style="v"/>Ife tikudziwa kuti tinatuluka mu imfa ndi kulowa mʼmoyo, chifukwa timakonda abale athu. Aliyense amene sakonda mʼbale wake akanali mu imfa. <verse number="15" style="v"/>Aliyense amene amadana ndi mʼbale wake ndi wakupha, ndipo inu mukudziwa kuti wopha anthu mwa iye mulibe moyo wosatha.</para>
  <para style="p">
    <verse number="16" style="v"/>Mmene timadziwira chikondi chenicheni ndi umu: Yesu anapereka moyo wake chifukwa cha ife. Ndipo nafenso tiyenera kupereka miyoyo yathu chifukwa cha abale athu. <verse number="17" style="v"/>Ngati wina ali ndi chuma ndipo nʼkuona mʼbale wake akusowa, koma wosamvera chisoni, kodi mwa iyeyo muli chikondi cha Mulungu? <verse number="18" style="v"/>Ana okondedwa, chikondi chathu chisakhale cha pakamwa pokha koma cha ntchito zathu ndi mʼchoonadi. <verse number="19" style="v"/>Pamenepo tidzadziwa kuti tili pa choonadi ndipo tidzakhala okhazikika mtima pamaso pa Mulungu, <verse number="20" style="v"/>nthawi zonse pamene mtima wathu utitsutsa. Pakuti Mulungu ndi wamkulu kuposa mitima yathu ndipo Iye amadziwa zonse.</para>
  <para style="p">
    <verse number="21" style="v"/>Anzanga okondedwa, ngati mitima yathu sikutitsutsa, tili nako kulimbika mtima pamaso pa Mulungu. <verse number="22" style="v"/>Ndipo timalandira chilichonse chimene tichipempha kwa Iye, chifukwa timamvera malamulo ake ndi kuchita zimene zimamukondweretsa. <verse number="23" style="v"/>Ndipo lamulo lake ndi ili: kukhulupirira dzina la Mwana wake, Yesu Khristu, ndi kukondana wina ndi mnzake monga Iye anatilamulira. <verse number="24" style="v"/>Iwo amene amamvera malamulo ake amakhala mwa Iye, ndipo Iye amakhala mwa iwo. Ndipo mmenemu ndi momwe timadziwira kuti Iye akukhala mwa ife. Timadziwa mwa Mzimu Woyera amene anatipatsa.</para>
  <chapter number="4" style="c"/>
  <para style="s1">Kuyesa Mizimu</para>
  <para style="p">
    <verse number="1" style="v"/>Anzanga okondedwa, musakhulupirire mzimu uliwonse, koma yesani mizimu ngati ikuchokera kwa Mulungu, chifukwa aneneri onama ambiri afalikira mʼdziko lapansi. <verse number="2" style="v"/>Mungathe kuzindikira Mzimu wa Mulungu motere: Mzimu uliwonse umene umavomereza kuti Yesu Khristu anabwera mʼthupi, ndi wochokera kwa Mulungu, <verse number="3" style="v"/>koma mzimu uliwonse umene suvomereza Yesu, siwochokera kwa Mulungu. Uwu ndi mzimu wa wokana Khristu umene munawumva kuti ukubwera ndipo ngakhale tsopano wabwera kale mʼdziko lapansi.</para>
  <para style="p">
    <verse number="4" style="v"/>Inu ana okondedwa, ndinu ochokera kwa Mulungu ndipo mwawagonjetsa aneneri onyengawa, chifukwa Iye amene ali mwa inu ndi wamkulu kuposa amene ali mʼdziko lapansi. <verse number="5" style="v"/>Aneneri onyengawa ndi ochokera mʼdziko lapansi, nʼchifukwa chake amayankhula za dziko lapansi, ndipo dziko lapansi limawamvera. <verse number="6" style="v"/>Ife ndi ochokera kwa Mulungu, ndipo aliyense amene amadziwa Mulungu amamvera zimene timayankhula. Koma aliyense amene sachokera kwa Mulungu samvera zimene timayankhula. Mmenemu ndiye mmene timasiyanitsira pakati pa mzimu wachoonadi ndi Mzimu wachinyengo.</para>
  <para style="s1">Mulungu ndiye Chikondi</para>
  <para style="p">
    <verse number="7" style="v"/>Anzanga okondedwa, tiyeni tikondane wina ndi mnzake, pakuti chikondi chimachokera kwa Mulungu. Aliyense amene ali ndi chikondi ndi mwana wa Mulungu ndipo amadziwa Mulungu. <verse number="8" style="v"/>Aliyense amene alibe chikondi sadziwa Mulungu, chifukwa Mulungu ndiye chikondi. <verse number="9" style="v"/>Mmene Mulungu anaonetsera chikondi chake pakati pathu ndi umu: Iye anatumiza Mwana wake mmodzi yekha ku dziko lapansi kuti mwa Iyeyo tikhale ndi moyo. <verse number="10" style="v"/>Chikondi ndi ichi: osati kuti ife ndife amene tinamukonda Mulungu, koma kuti Iyeyo ndiye amene anatikonda ndipo anatumiza Mwana wake kuti akhale nsembe yopepesera machimo athu. <verse number="11" style="v"/>Anzanga okondedwa, popeza Mulungu anatikonda chotere, ifenso tiyenera kukondana wina ndi mnzake. <verse number="12" style="v"/>Palibe amene anaonapo Mulungu, koma tikakondana wina ndi mnzake, ndiye kuti Mulungu amakhala mwa ife ndipo chikondi chake chafika pachimake penipeni mwa ife.</para>
  <para style="p">
    <verse number="13" style="v"/>Ife tikudziwa kuti timakhala mwa Iye ndipo Iyeyo amakhala mwa ife chifukwa anatipatsa Mzimu wake. <verse number="14" style="v"/>Ndipo taona ndipo tikuchitira umboni, kuti Atate anatuma Mwana wake kuti akhale Mpulumutsi wa dziko lapansi. <verse number="15" style="v"/>Ngati aliyense avomereza kuti Yesu ndi Mwana wa Mulungu, Mulungu amakhala mwa iye ndipo iyeyo amakhala mwa Mulungu. <verse number="16" style="v"/>Tikudziwa ndipo timadalira chikondi chimene Mulungu ali nacho pa ife.</para>
  <para style="p">Mulungu ndiye chikondi. Aliyense amene amakhala moyo wachikondi, ali mwa Mulungu ndipo Mulungu amakhala mwa iye. <verse number="17" style="v"/>Chikondi chafika pachimake penipeni pakati pathu, kotero kuti pa tsiku lachiweruzo tidzakhala olimba mtima chifukwa mʼdziko lapansi moyo wathu uli ngati wa Khristu. <verse number="18" style="v"/>Mulibe mantha mʼchikondi. Koma chikondi ndi changwiro chimachotsa mantha, chifukwa mantha amabwera chifukwa choopa chilango. Munthu amene ali ndi mantha, chikondi chake sichangwiro.</para>
  <para style="p">
    <verse number="19" style="v"/>Ife timakonda Mulungu chifukwa ndiye anayamba kutikonda. <verse number="20" style="v"/>Ngati wina anena kuti, “Ine ndimakonda Mulungu,” koma namadana ndi mʼbale wake ndi wabodza ameneyo. Pakuti aliyense amene sakonda mʼbale wake, amene akumuona, sangathenso kukonda Mulungu amene sanamuone. <verse number="21" style="v"/>Ndipo Iye anatipatsa lamulo lakuti: Aliyense amene amakonda Mulungu ayenera kukondanso mʼbale wake.</para>
  <chapter number="5" style="c"/>
  <para style="s1">Chikhulupiriro mwa Mwana wa Mulungu</para>
  <para style="p">
    <verse number="1" style="v"/>Aliyense amene amakhulupirira kuti Yesu ndi Khristu, iyeyo ndi mwana wa Mulungu, ndipo aliyense amene amakonda Atate amakondanso Mwana wake. <verse number="2" style="v"/>Chodziwira kuti timakonda ana a Mulungu nʼchakuti timakonda Mulungu ndi kusunga malamulo ake. <verse number="3" style="v"/>Pakuti kukonda Mulungu ndiye kusunga malamulo ake. Ndipo malamulo ake siwolemetsa, <verse number="4" style="v"/>chifukwa aliyense amene ndi mwana wa Mulungu amagonjetsa dziko lapansi. Chikhulupiriro chathu ndicho timagonjetsera dziko lapansi. <verse number="5" style="v"/>Ndani amagonjetsa dziko lapansi? Yekhayo amene amakhulupirira kuti Yesu ndi Mwana wa Mulungu.</para>
  <para style="p">
    <verse number="6" style="v"/>Uyu ndiye anabwera mwa madzi ndi magazi, ndiye Yesu Khristu. Sanabwere mwa madzi okha, koma mwa madzi ndi magazi. Ndipo ndi Mzimu Woyera amene akuchitira umboni, chifukwa Mzimu Woyera ndi choonadi. <verse number="7" style="v"/>Pakuti pali atatu amene amachitira umboni. <verse number="8" style="v"/>Mzimu Woyera, madzi ndi magazi; ndipo atatu amavomerezana. <verse number="9" style="v"/>Timalandira umboni wa anthu, koma umboni wa Mulungu ndi wopambana. Umboniwo ndi umene anachitira Mwana wake. <verse number="10" style="v"/>Aliyense amene amakhulupirira Mwana wa Mulungu ali nawo umboniwu mu mtima mwake, koma aliyense amene sanakhulupirire Mulungu amayesa kuti Mulunguyo ndi wonama, chifukwa sanakhulupirire umboni umene Mulungu anachitira wa Mwana wake. <verse number="11" style="v"/>Ndipo umboniwo ndi uwu: Mulungu anatipatsa moyo wosatha, ndipo moyowu uli mwa Mwana wake. <verse number="12" style="v"/>Iye amene ali ndi Mwana ali ndi moyo, amene alibe Mwana wa Mulungu alibe moyo.</para>
  <para style="s1">Mawu Otsiriza</para>
  <para style="p">
    <verse number="13" style="v"/>Ine ndikulemba zimenezi kwa inu, amene mwakhulupirira dzina la Mwana wa Mulungu kuti mudziwe kuti muli ndi moyo wosatha. <verse number="14" style="v"/>Ife timalimba mtima tikamafika pamaso pa Mulungu, popeza kuti ngati tipempha kanthu kalikonse monga mwa chifuniro chake, amatimvera. <verse number="15" style="v"/>Ndipo ngati tikudziwa kuti amatimvera, chilichonse chimene timapempha, tikudziwanso kuti tili nacho chimene tamupempha Iye.</para>
  <para style="p">
    <verse number="16" style="v"/>Ngati wina aona mʼbale wake akuchita tchimo losadzetsa imfa, apemphere ndipo Mulungu adzamupatsa moyo mʼbale wakeyo. Ndikunena za ochita tchimo losadzetsa imfa. Pali tchimo lodzetsa imfa. Ine sindikunena kuti apemphere ayi. <verse number="17" style="v"/>Chilichonse chosalungama ndi tchimo ndipo pali tchimo losadzetsa imfa.</para>
  <para style="p">
    <verse number="18" style="v"/>Tikudziwa kuti aliyense amene ndi mwana wa Mulungu sachimwirachimwirabe. Yesu, Mwana wa Mulungu, amamusunga ndipo woyipa uja sangamukhudze. <verse number="19" style="v"/>Tikudziwa kuti ndife ana a Mulungu ndi kuti dziko lonse lapansi lili pansi pa ulamuliro wa woyipayo. <verse number="20" style="v"/>Tikudziwa kuti Mwana wa Mulungu anafika ndipo anatipatsa nzeru, kuti timudziwe Iye amene ali woona. Ndipo ife tili mwa Iye amene ndi woona, Mwana wake, Yesu Khristu. Iye ndi Mulungu woona ndi moyo wosatha.</para>
  <para style="p">
    <verse number="21" style="v"/>Ana okondedwa, dzisungeni bwino, osapembedza mafano.</para>
</usx>
