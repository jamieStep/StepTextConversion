<?xml version="1.0" encoding="UTF-8"?>
<usx version="2.6">
  <book code="GAL" style="id">- Nkwa Asɛm (Life Giving Words) Akuapem Twi NT and Psalms #7001</book>
  <para style="rem">© 2000 Biblica, Inc.</para>
  <para style="h">GALATIFO</para>
  <para style="toc1">Galatifo</para>
  <para style="toc2">Galatifo</para>
  <para style="toc3">Galatifo</para>
  <para style="mt1">GALATIFO</para>
  <para style="imt">Nnianim</para>
  <para style="ip">Saa krataa yi nso, Paulo na ɔkyerɛw kɔmaa Kristofo a wɔwɔ Galati. Na ebinom ka se ansa na obi bɛyɛ Okristoni kann no, ɛsɛ sɛ odi Yudafo mmara ne wɔn amanne so ketee. Paulo kyerɛw saa krataa yi kɔmaa Galatifo no kyerɛɛ mu kyerɛɛ wɔn se, sɛ woyɛ Okristoni a, na ɛnkyerɛ sɛ ɛsɛ sɛ wudi Yudafo ne Mose Mmara so ketee. Na mmom, Kristosom gyina gyidi a onipa wɔ wɔ Kristo mu no so na Kristo nko so na yɛnam betumi ne Onyankopɔn ayɛ baako. Afei ɔkyerɛe wɔ saa krataa yi mu sɛ, ɛsɛ sɛ Okristoni abrabɔ nam ɔdɔ a efi gyidi a yenya wɔ Kristo mu no so da adi. Ɔkaa hia a ehia sɛ wɔtena ase wɔ asetena a honhom ahyɛ no ma no mu.</para>
  <para style="iot">Emu nsɛm</para>
  <para style="io1">1. Nnianim: <char style="ior"><ref loc="GAL 1:1-9">1:1-9</ref></char></para>
  <para style="io1">2. Paulo anisoadehu bi: <char style="ior"><ref loc="GAL 1:10-2:21">1:10–2:21</ref></char></para>
  <para style="io1">3. Gyidi pa ho nkyerɛkyerɛ: <char style="ior"><ref loc="GAL 3:1-4:31">3:1–4:31</ref></char></para>
  <para style="io1">4. Nea edi Kristo mu ahofadi akyi: <char style="ior"><ref loc="GAL 5:1-6:10">5:1–6:10</ref></char></para>
  <para style="io1">5. Nsɛm a etwa to: <char style="ior"><ref loc="GAL 6:11-18">6:11-18</ref></char></para>
  <para style="ie"/>
  <chapter number="1" style="c"/>
  <para style="s1">Nkyia</para>
  <para style="p">
    <verse number="1" style="v"/>Saa krataa yi fi me Paulo a ɔfrɛ a wɔfrɛɛ me sɛ memmɛyɛ ɔsomafo no mfi onipa na mmom efi Yesu Kristo ne Agya Nyankopɔn a ɔma ɔsɔre fii awufo mu no nkyɛn. <verse number="2" style="v"/>Me ne anuanom a wɔwɔ ha nyinaa bom kyia Galati asafo ahorow no nyinaa.</para>
  <para style="p">
    <verse number="3" style="v"/>Adom ne asomdwoe a efi yɛn Agya Nyankopɔn ne Awurade Yesu Kristo nka mo.</para>
  <para style="p">
    <verse number="4" style="v"/>Yɛn bɔne nti, Kristo yɛɛ osetie maa yɛn Agya Nyankopɔn nam so de ne ho bɔɔ afɔre de gyee yɛn fii bɔne a yɛwɔ mu nnɛ yi mu. <verse number="5" style="v"/>Anuonyam nka Onyankopɔn daa nyinaa. Amen.</para>
  <para style="p">
    <verse number="6" style="v"/>Mo ho yɛ me nwonwa! Ɛnkyɛɛ koraa, morepa nea ɔnam Kristo adom so frɛɛ mo no akɔ asɛmpa foforo ho. <verse number="7" style="v"/>Nokwarem, asɛmpa foforo biara nni baabi, nanso meka efisɛ, nnipa bi wɔ hɔ a wɔredan mo adwene pɛ sɛ wɔsesa Kristo Asɛmpa no.</para>
  <para style="p">
    <verse number="8" style="v"/>Na sɛ yɛn anaa ɔbɔfo fi soro bɛka asɛmpa a nsonoe da ɛno ne yɛn Asɛmpa no ntam a, onii no bɛka afobu a enni awiei mu. <verse number="9" style="v"/>Yɛaka dedaw na mereti mu bio se: Obiara a ɔbɛka asɛmpa a ɛne Asɛmpa a moagye atom no bɔ abira no bɛkɔ afobu a enni awiei mu.</para>
  <para style="p">
    <verse number="10" style="v"/>Nea nnipa pene so na mereyɛ yi anaa? Dabi! Mepɛ nea Onyankopɔn pene so! Anaa mereyɛ nea ɛsɔ nnipa ani? Sɛ migu so reyɛ nea ɛsɔ nnipa ani a, ɛnne merenyɛ Kristo somfo.</para>
  <para style="s1">Onyankopɔn frɛ Paulo</para>
  <para style="p">
    <verse number="11" style="v"/>Anuanom, mepɛ sɛ mote ase sɛ, Asɛmpa a meka kyerɛ mo no mfi onipa. <verse number="12" style="v"/>Me nsa anka amfi onipa nkyɛn. Saa ara nso na ɛnyɛ onipa na ɔkyerɛɛ me. Ɛyɛ Kristo no ankasa na ɔdaa no adi kyerɛɛ me.</para>
  <para style="p">
    <verse number="13" style="v"/>Moate sɛ na mesɛe mʼadagyew nyinaa wɔ Yudasom ho. Afei moate nso sɛ na mede atirimɔden taa Onyankopɔn akyidifo na mefaa ɔkwan biara a metumi so pɛe sɛ metɔre wɔn ase. <verse number="14" style="v"/>Mʼafɛfo Yudafo no de, na mʼadwene mu abue wɔ Yudasom ho sen wɔn nyinaa. Na mikita yɛn nenanom amanne nso mu denneenen.</para>
  <para style="p">
    <verse number="15" style="v"/>Nanso Onyankopɔn nam nʼadom so frɛɛ me ansa na ɔrewo me sɛ memmɛsom no. Na bere a osii nʼadwene pi <verse number="16" style="v"/>sɛ ɔbɛda ne Ba no adi akyerɛ me sɛnea ɛbɛyɛ a mɛka Asɛmpa a ɛfa ne ho akyerɛ Amanamanmufo no, mankɔ obiara nkyɛn amma wantu me fo; <verse number="17" style="v"/>saa ara nso na mankɔ Yerusalem mankohu asomafo a na wodi mʼanim kan no. Mmom, mekɔɔ Arabia prɛko pɛ ɛnna mesan mʼakyi baa Damasko. <verse number="18" style="v"/>Mfirihyia abiɛsa akyi na mekɔɔ Petro nkyɛn wɔ Yerusalem ne no kodii nkɔmmɔ. Midii ne nkyɛn nnawɔtwe abien. <verse number="19" style="v"/>Manhu ɔsomafo biara wɔ hɔ ka Awurade nua Yakobo ho.</para>
  <para style="p">
    <verse number="20" style="v"/>Nsɛm a merekyerɛw yi yɛ nokware. Merentwa nkontompo enti Onyankopɔn mmoa me.</para>
  <para style="p">
    <verse number="21" style="v"/>Ɛno akyi mebaa Siria ne Kilikia. <verse number="22" style="v"/>Saa bere no na Kristo asafo horow a wɔwɔ Yudea no mu nnipa nnim me. <verse number="23" style="v"/>Nsɛm a na wɔaka afa me ho se, “Afei de ɔbarima no a na ɔtaa yɛn no ka gyidi a na ɔpɛ sɛ ɔsɛe no no ho asɛm.” <verse number="24" style="v"/>Na me nti, wɔhyɛɛ Onyankopɔn anuonyam.</para>
  <chapter number="2" style="c"/>
  <para style="s1">Paulo ne asomafo a aka no</para>
  <para style="p">
    <verse number="1" style="v"/>Mfe dunan akyi, me ne Barnaba san kɔɔ Yerusalem. Mede Tito nso kaa me ho. <verse number="2" style="v"/>Mekɔe efisɛ, Onyankopɔn na ɔdaa no adi kyerɛɛ me sɛ menkɔ. Me ne mpanyimfo no yɛɛ nhyiam kokoam kyerɛkyerɛɛ asɛmpa a meka mekyerɛɛ Amanamanmufo no mu kyerɛɛ wɔn. Na mempɛ sɛ mʼadwuma a mayɛ dedaw ne nea migu so reyɛ no yɛ ɔkwa. <verse number="3" style="v"/>Ɛwom sɛ me hokafo Tito yɛ Helani de, nanso wɔanhyɛ no sɛ ontwa twetia, <verse number="4" style="v"/>na mmom, nnipa bi a wɔboapa yɛɛ wɔn ho sɛ anuanom no bi a wɔde wɔn ho abɔ kuw no pɛe sɛ wotwa no twetia. Saa nnipa yi baa yɛn mu sɛ akwansrafo bɛhwɛɛ ahofadi a yɛnam yɛn a yɛne Kristo ayɛ baako so anya no, na wɔnam so adan yɛn nkoa no. <verse number="5" style="v"/>Sɛnea ɛbɛyɛ a Asɛmpa no bɛtena mo nkyɛn nti, yɛamma wɔn kwan koraa.</para>
  <para style="p">
    <verse number="6" style="v"/>Wɔn a wɔfa wɔn ho sɛ wɔyɛ atitiriw no, sɛnea wɔte biara no meka se, minhu wɔn ntam nsonoe biara. Onyankopɔn nhwɛ nnipa ho mmu atɛn; saa mpanyimfo no mfaa adwene foforo biara mmɛkaa mʼasɛm no ho. <verse number="7" style="v"/>Na mmom wohui sɛ Onyankopɔn de dwuma no ahyɛ me nsa sɛ menka Asɛmpa no nkyerɛ Amanamanmufo sɛnea ɔde dwuma no hyɛɛ Petro nsa sɛ ɔnka Asɛmpa no nkyerɛ Yudafo no ara pɛ. <verse number="8" style="v"/>Na Onyankopɔn a ɔnam Petro so yɛ adwuma sɛ Yudafo mu somafo no ara na ɔnam me so yɛ adwuma wɔ Amanamanmufo mu sɛnea Petro yɛ Yudafo mu adwuma no pɛ. <verse number="9" style="v"/>Yakobo, Petro ne Yohane a na wɔfa no sɛ wɔyɛ mpanyimfo no, gye too mu sɛ, Onyankopɔn ama me dwuma sononko bi sɛ minni, enti wokyiaa me ne Barnaba. Wɔpenee so sɛ yɛnyɛ adwuma wɔ Amanamanmufo no mu na wɔn nso wɔnyɛ adwuma wɔ Yudafo no mu. <verse number="10" style="v"/>Wobisae sɛ yɛnkae ahiafo wɔ wɔn kuw no mu sɛnea mepɛ sɛ meyɛ no.</para>
  <para style="p">
    <verse number="11" style="v"/>Bere a Petro baa Antiokia no, mitiaa nea ɔreyɛ no mu wɔ bagua mu, efisɛ, na ɔreyɛ mfomso. <verse number="12" style="v"/>Ansa na mmarima bi a Yakobo somaa wɔn no beduu hɔ no, na Petro ne anuanom Amanamanmufo no ato nsa adidi. Nanso nnipa no bedui akyi no, ɔtwee ne ho sɛ ɔne wɔn nnidi bio, efisɛ, na osuro wɔn a wɔpɛ sɛ wotwa Amanamanmufo twetia no. <verse number="13" style="v"/>Anuanom Yudafo a aka no yɛɛ sɛ ahufo de wɔn ho bɔɔ Petro maa Barnaba nso de ne ho kɔbataa wɔn ho. <verse number="14" style="v"/>Mihui sɛ nsɛm a wɔreka no ne Asɛmpa no bɔ abira no, mekaa no wɔ Petro ne bagua no anim se, “Woyɛ Yudani nanso woyɛ wo ho sɛ Amanamanmuni. Wonyɛ wo ho sɛ Yudani. Ɛbɛyɛ dɛn na woatumi ahyɛ Amanamanmufo ama wɔatena ase sɛ Yudafo?”</para>
  <para style="p">
    <verse number="15" style="v"/>Ɛyɛ nokware sɛ yɛyɛ Yudafo fi yɛn awo mu. Yɛnyɛ Amanamanmufo nnebɔneyɛfo no.</para>
  <para style="p">
    <verse number="16" style="v"/>Yenim sɛ ansa na obi bɛfata Onyankopɔn anim no, na gye sɛ wagye Yesu Kristo adi a ɛnyɛ sɛ ɔbɛyɛ nea Mmara no hwehwɛ sɛ ɔnyɛ no. Yɛn nso, yɛagye Kristo Yesu adi sɛnea ɛbɛyɛ a yɛnam ogye a yegye Kristo di no so na ɛnyɛ Mmara no apɛde a yɛyɛ so na yɛnam bɛfata Onyankopɔn anim. Onipa biara nni hɔ a ɔbɛyɛ nea Mmara no hwehwɛ sɛ ɔnyɛ na ɔbɛfata Onyankopɔn anim. <verse number="17" style="v"/>Sɛ yɛpɛ sɛ wobu yɛn bem wɔ Kristo mu na sɛ ɛda adi sɛ yɛyɛ nnebɔneyɛfo a, na ɛkyerɛ sɛ Kristo pɛ bɔne? Ɛnte saa koraa. <verse number="18" style="v"/>Sɛ mifiti si nea mabubu no a ɛkyerɛ sɛ mebu Mmara so. <verse number="19" style="v"/>Na Mmara no nti, mawu. Mmara no ankasa akum me sɛnea ɛbɛyɛ a mɛtena ase mama Onyankopɔn. Wɔabɔ me ne Kristo asɛnnua mu <verse number="20" style="v"/>enti ɛnyɛ me na mete ase bio na mmom Kristo no na ɔte me mu. Saa asetena a mete mu mprempren yi, mete ase wɔ Onyankopɔn Ba no a ɔdɔ me na ɔde ne nkwa maa me no gyidi mu. <verse number="21" style="v"/>Mempo Onyankopɔn adom no. Sɛ onipa nam Mmara so fata Onyankopɔn anim a, na ɛkyerɛ sɛ Kristo wu a owui no yɛ ɔkwa.</para>
  <chapter number="3" style="c"/>
  <para style="s1">Mmara anaa gyidi</para>
  <para style="p">
    <verse number="1" style="v"/>Mo Galatifo adwenemharefo! Hena na ɔdan mo adwene saa? Mo ara mo anim na wɔkyerɛkyerɛɛ bɔ a wɔbɔɔ Yesu asɛnnuam no kyerɛɛ mo. <verse number="2" style="v"/>Mummua me saa asɛm yi: Moyɛɛ nea Mmara no hwehwɛ sɛ monyɛ ansa na Onyankopɔn Honhom no reba mo so anaasɛ mutiee Asɛmpa no, gye dii ansa? <verse number="3" style="v"/>Saa na mo adwene mu yɛ hare? Mode Onyankopɔn Honhom fii ase; afei mopɛ sɛ mode mo ara mo tumi wie? <verse number="4" style="v"/>Mo suahu yi nyinaa ho amma mfaso biara? Minnye nni saa. <verse number="5" style="v"/>Esiane sɛ moyɛ nea Mmara no hwehwɛ sɛ monyɛ no nti na Onyankopɔn hwiee ne Honhom no guu mo so ma moyɛɛ anwonwade no anaasɛ mutiee Asɛmpa no na mugye dii no nti?</para>
  <para style="p">
    <verse number="6" style="v"/>Ɛte sɛ nea Kyerɛwsɛm no ka faa Abraham ho no pɛ se, “Ogyee Onyankopɔn dii na esiane ne gyidi nti, Onyankopɔn gyee no sɛ onipa trenee.” <verse number="7" style="v"/>Enti ɛsɛ sɛ mote ase sɛ, nnipa a wɔwɔ gyidi no na wɔyɛ Abraham asefo turodoo. <verse number="8" style="v"/>Kyerɛwsɛm no dii kan hui sɛ Onyankopɔn nam gyidi so bɛma Amanamanmufo adan aba ne nkyɛn. Eyi nti, Kyerɛwsɛm no dii kan kaa Asɛmpa no kyerɛɛ Abraham se, “Ɛnam wo so Onyankopɔn behyira nnipa a wɔwɔ asase so nyinaa.” <verse number="9" style="v"/>Abraham gye dii, na wohyiraa no, na wɔn a wogye di nyinaa nso, wɔahyira wɔn sɛnea wohyiraa no no.</para>
  <para style="p">
    <verse number="10" style="v"/>Wɔadome wɔn a wodi Mmara so no. Kyerɛwsɛm no ka se, “Obiara a onni nea wɔakyerɛw wɔ Mmara nhoma no mu no so no, Onyankopɔn nnome wɔ ne so!” <verse number="11" style="v"/>Afei, akyinnye biara nni ho sɛ Mmara rentumi nka obiara mmata Onyankopɔn ho; efisɛ, Kyerɛwsɛm no ka se, “Nea wɔnam gyidi so aka no abata Onyankopɔn ho no bɛtena ase.” <verse number="12" style="v"/>Nanso Mmara no nnyina gyidi so. Mmom Kyerɛwsɛm no ka se, “Onipa a ɔyɛ nea Mmara no hwehwɛ sɛ ɔnyɛ no, te hɔ ma Mmara no.”</para>
  <para style="p">
    <verse number="13" style="v"/>Nanso Kristo agye yɛn afi nnome a Mmara no de brɛɛ yɛn no mu, efisɛ, wayɛ nnome ama yɛn sɛnea Kyerɛwsɛm no ka se, “Obiara a wɔbɛsɛn no dua so no hyɛ Onyankopɔn nnome ase.” <verse number="14" style="v"/>Kristo gyee yɛn sɛnea ɛbɛyɛ a nhyira a wohyiraa Abraham no nam Kristo so bɛba Amanamanmufo so na yɛnam gyidi so anya bɔ a Honhom no ahyɛ yɛn no.</para>
  <para style="s1">Mmara ne bɔhyɛ no</para>
  <para style="p">
    <verse number="15" style="v"/>Anuanom, mede yɛn asetena mu asɛm bi bɛyɛ nhwɛso: Sɛ nnipa baanu bi pene asɛm bi so na wɔyɛ ho apam a, obiara rentumi mmu apam no so na wɔrentumi mfa biribi nka ho.</para>
  <para style="p">
    <verse number="16" style="v"/>Onyankopɔn hyɛɛ Abraham ne nʼaseni bɔ. Kyerɛwsɛm no nka se, “Wo ne wʼasefo” a ɛkyerɛ nnipa bebree. Ɛka se, “Wo ne wʼaseni” a ɛkyerɛ sɛ onipa baako a ɔno ne Kristo no. <verse number="17" style="v"/>Mekyerɛ sɛ: Onyankopɔn yɛɛ apam na ɔhyɛɛ bɔ sɛ obedi so. Mmara a wɔhyɛɛ no mfirihyia ahanan ne aduasa ni no rentumi ngu apam no na ɛrentumi ntwa bɔ a Onyankopɔn hyɛe no nso mu. <verse number="18" style="v"/>Na sɛ nea Onyankopɔn de ma no gyina Mmara so a, ɛnne na emfi ne bɔhyɛ no bio. Na esiane sɛ Onyankopɔn ahyɛ ho bɔ no nti na ɔde maa Abraham no.</para>
  <para style="p">
    <verse number="19" style="v"/>Ɛnne na Mmara no botae ne dɛn? Wɔde kaa ho sɛnea ɛbɛda bɔne adi na ɛbɛtena hɔ kosi sɛ Abraham aseni a ne nti wɔhyɛɛ saa bɔ no bɛba. <verse number="20" style="v"/>Abɔfo na wɔnam onipa so de Mmara no ma. Nanso sɛ onipa baako na ɔwɔ hɔ de a, nea odi ntam no ho nhia. Saa onipa baako no ne Onyankopɔn.</para>
  <para style="s1">Mmara no botae</para>
  <para style="p">
    <verse number="21" style="v"/>Eyi kyerɛ sɛ Mmara no tia Onyankopɔn bɔhyɛ no anaa? Dabida! Sɛ mmara bi wɔ hɔ a etumi ma nnipa nkwa a, ɛnne na onipa nam mmara so betumi aka ne ho abata Onyankopɔn. <verse number="22" style="v"/>Nanso Kyerɛwsɛm no aka se, wiase nyinaa hyɛ bɔne tumi ase sɛnea ɛbɛyɛ a akyɛde a wɔnam Yesu Kristo so hyɛɛ ho bɔ no, wɔde bɛma wɔn a wogye di no.</para>
  <para style="p">
    <verse number="23" style="v"/>Ansa na gyidi no reba no, Mmara no too yɛn mpokyerɛ kosi sɛ wɔbɛda gyidi no adi.</para>
  <para style="p">
    <verse number="24" style="v"/>Enti Mmara no na na ɛhyɛ yɛn so kosii sɛ Kristo bae sɛnea ɛbɛyɛ a wɔnam gyidi so bɛka yɛn abata Onyankopɔn ho. <verse number="25" style="v"/>Afei a bere adu sɛ yegye Kristo di no, Mmara nni yɛn so tumi bio.</para>
  <para style="p">
    <verse number="26" style="v"/>Ɛnam gyidi so nti na mo nyinaa yɛ Onyankopɔn mma a mo ne Kristo Yesu aka abom no. <verse number="27" style="v"/>Wɔbɔɔ mo asu hyɛɛ Kristo mu nti moafa Kristo mu nnepa no ato mo ho so. <verse number="28" style="v"/>Enti nsonoe nna Yudafo ne Amanamanmufo, ne nkoa ne wɔn a wɔde wɔn ho, ne mmarima ne mmea ntam. Mo nyinaa mo ne Kristo ayɛ baako. <verse number="29" style="v"/>Sɛ moyɛ Kristo de a, na moyɛ Abraham asefo na mo nsa bɛka bɔ a Onyankopɔn ahyɛ mo no.</para>
  <chapter number="4" style="c"/>
  <para style="p">
    <verse number="1" style="v"/>Asɛm a mereka ne sɛ, mpɛn dodow a ɔdedifo no yɛ abofra no, ɛwom sɛ agyapade no nyinaa hyɛ ne nsa de, nanso nsonoe biara nna ɔno ne akoa ntam. <verse number="2" style="v"/>Eisane sɛ onnyinii no nti, nnipa bi wɔ hɔ a wɔhwɛ, toto nneɛma ma no kosi bere a nʼagya ahyɛ sɛ wɔnnan agyapade no mma no no.</para>
  <para style="s1">Onyankopɔn tɔɔ yɛn ahofadi</para>
  <para style="p">
    <verse number="3" style="v"/>Saa ara na yɛn nso bere a yɛyɛ mmofra no, wiase ahonhom dii yɛn so ara kosii sɛ yenyinii honhom mu no. <verse number="4" style="v"/>Nanso mmere pa no dui no, Onyankopɔn somaa ɔno ankasa ne Ba. Ɔbae sɛ ɔba a ɛna awo no bɛhyɛɛ Yuda Mmara ase <verse number="5" style="v"/>de gyee wɔn a na wɔhyɛ Mmara no ase no sɛnea ɛbɛyɛ a yɛbɛyɛ Onyankopɔn mma.</para>
  <para style="p">
    <verse number="6" style="v"/>Sɛnea ɛbɛyɛ a wobehu sɛ moyɛ ne mma nti, Onyankopɔn somaa ne Ba no Honhom, Honhom a ɛteɛm se, “Agya, mʼagya no,” ma ɛbɛhyɛɛ yɛn koma mu. <verse number="7" style="v"/>Enti, wonyɛ akoa bio na mmom woyɛ ɔba. Esiane sɛ woyɛ ne ba nti, Onyankopɔn de nea ɔwɔ nyinaa bɛma ne mma.</para>
  <para style="p">
    <verse number="8" style="v"/>Mmere bi a atwam no, na munnim Onyankopɔn, enti mosom wɔn a na wɔnyɛ anyame no sɛ nkoa. <verse number="9" style="v"/>Nanso afei a moahu Onyankopɔn anaasɛ Onyankopɔn ahu mo yi, adɛn nti na mopɛ sɛ modan mo ho ma nkyerɛkyerɛ a aba nni mu no? Adɛn nti na mopɛ sɛ moyɛ wɔn asomfo bio? <verse number="10" style="v"/>Mudi nna, abosome, nnapɔnna ne mfe bi. <verse number="11" style="v"/>Misuro ma mo sɛ masɛe mʼahoɔden wɔ mo ho kwa.</para>
  <para style="s1">Hwammɔ a Paulo dii</para>
  <para style="p">
    <verse number="12" style="v"/>Mesrɛ mo, me nuanom, monyɛ sɛ me, efisɛ, mete sɛ mo. Monyɛɛ me bɔne biara. <verse number="13" style="v"/>Sɛnea munim no, na meyare nti na mekaa Asɛmpa no kyerɛɛ mo kan no. <verse number="14" style="v"/>Ɛwom sɛ na me nipadua no yɛ sɔhwɛ ma mo de, nanso moampo me. Mmom, mugyee me sɛnea mubegye Onyankopɔn bɔfo; mugyee me sɛnea mubegye Kristo Yesu.</para>
  <para style="p">
    <verse number="15" style="v"/>Mo ani gyei na saa anigye no wiee dɛn? Metumi aka se, sɛ mubetumi a, anka mubetutu mo ani de ama me.</para>
  <para style="p">
    <verse number="16" style="v"/>Nokware a meka kyerɛ mo nti na afei mabɛyɛ mo tamfo yi?</para>
  <para style="p">
    <verse number="17" style="v"/>Saa nnipa no pɛ sɛ wɔtwe mo ba wɔn nkyɛn nanso wonni adwene pa. Wɔhwehwɛ sɛ wɔbɛtetew me ne mo ntam na ama mo ani aku wɔn ho sɛnea wɔn ani ku mo ho no. <verse number="18" style="v"/>Eye sɛ mubenya saa adwene no ama dwuma pa di a ɛbɛkɔ so saa daa na ɛnyɛ bere a mewɔ mo nkyɛn. <verse number="19" style="v"/>Me mma pa, mo a mo nti merehu awo yaw bio kosi sɛ Kristo bɛtena mo mu no, <verse number="20" style="v"/>ɛyɛ me pɛ sɛ anka mewɔ mo nkyɛn na me ne mo dwennwene nsɛm bi ho nanso, esiane yɛn ntam kwan ware a ɛware no nti, minhu nea menyɛ. <verse number="21" style="v"/>Mibisa mo a mopɛ sɛ mohyɛ Mmara no ase no se, monte nea Mmara no ka no anaa? <verse number="22" style="v"/>Mmara no se, na Abraham wɔ mma baanu. Ɔne afenaa bi woo baako na ɔne ɔbea bi a ɔde ne ho nso woo baako. <verse number="23" style="v"/>Afenaa ba no, wɔwoo no honam kwan so, ɛnna ɔbea a ɔde ne ho no nso, nam Onyankopɔn bɔhyɛ so woo ne ba no.</para>
  <para style="p">
    <verse number="24" style="v"/>Saa asɛm yi yɛ mfatoho efisɛ, saa mmea baanu yi gyinaa hɔ ma apam abien. Mmea no mu baako a ne din de Hagar a ofi bepɔw Sinai so no woo ne mma nyinaa wɔ nkoasom mu. <verse number="25" style="v"/>Hagar wɔ hɔ ma bepɔw Sinai a ɛwɔ Arabia a ogyina hɔ ma Yerusalem a ɔne nʼasefo nyinaa yɛ nkoa. <verse number="26" style="v"/>Nanso Yerusalem a ɛwɔ soro no de, ɛde ne ho na ɔyɛ yɛn na.</para>
  <para style="p">
    <verse number="27" style="v"/>Efisɛ wɔakyerɛw se, “Di ahurusi, obonin. Wo a wonkoo awo da, di ahurusi, efisɛ, ɔbea a woguan gyaa no no bɛwo pii akyɛn ɔbea a ɔne ne kunu te.”</para>
  <para style="p">
    <verse number="28" style="v"/>Afei, me nuanom, esiane Onyankopɔn bɔ a ɔhyɛe no nti, moyɛ ne mma te sɛ Isak pɛ. <verse number="29" style="v"/>Saa bere no na ɔba a wɔnam honam kwan so woo no no taa nea wɔnam Onyankopɔn Honhom mu woo no no. Na ɛnnɛ yi ɛte saa. <verse number="30" style="v"/>Na Kyerɛwsɛm no ka dɛn? Ɛka se, “Tow afenaa no ne ne ba no kyene; efisɛ, afenaa ba no rennya kyɛfa wɔ nʼagya agyapade mu sɛ ɔbea a ɔde ne ho no ba no.” <verse number="31" style="v"/>Enti, anuanom, yɛnyɛ afenaa no mma na mmom yɛyɛ ɔbea a ɔde ne ho no mma.</para>
  <chapter number="5" style="c"/>
  <para style="s1">Ahofadi</para>
  <para style="p">
    <verse number="1" style="v"/>Ahofadi nti na Kristo ama yɛde yɛn ho no. Munnyina pintinn. Mommma ho kwan mma wɔmmfa mo nnyɛ nkoa bio.</para>
  <para style="p">
    <verse number="2" style="v"/>Muntie! Me Paulo, meka mekyerɛ mo se, sɛ moma ho kwan ma wotwa mo twetia a, na ɛkyerɛ sɛ Kristo ho amma mfaso biara amma mo koraa. <verse number="3" style="v"/>Mebɔ mo kɔkɔ bio sɛ obiara a ɔbɛma ho kwan ama wɔatwa no twetia no, na ɛsɛ sɛ odi Mmara no nyinaa so. <verse number="4" style="v"/>Mo a mopɛ sɛ wɔka mo bata Onyankopɔn ho nti mudi Mmara no so no, atew mo ho afi Kristo ho. Onyankopɔn adom no nni mo so bio.</para>
  <para style="p">
    <verse number="5" style="v"/>Yɛn de, yɛn anidaso ne sɛ Onyankopɔn bɛka yɛn abata ne ho. Eyi ne gyidi a ɛnam tumi a ɛwɔ Onyankopɔn Honhom no mu no yɛretwɛn. <verse number="6" style="v"/>Sɛ yɛne Kristo Yesu yɛ baako a, nsonoe biara nna twetiatwa ne momonotoyɛ ntam. Nea ɛho hia ne gyidi a ɛnam ɔdɔ so di dwuma.</para>
  <para style="p">
    <verse number="7" style="v"/>Na anka moretu mmirika no yiye! Na hena na ɔma mugyaee nokware no tie? Ɔkwan bɛn so na ɔfa daadaa mo? <verse number="8" style="v"/>Saa nnaadaa no mfi Onyankopɔn a ɔfrɛ mo no. <verse number="9" style="v"/>Wɔka se, “Mmɔkaw kakraa bi na ɛma mmɔre no nyinaa tu.” <verse number="10" style="v"/>Meda so wɔ mo mu anidaso. Bata a yɛde yɛn ho abata Awurade no, ma minya gyidi sɛ, meremfa adwene foforo na nea ɔredaadaa mo no, ɔte dɛn ara a, Onyankopɔn bɛtwe nʼaso. <verse number="11" style="v"/>Anuanom, sɛ migu so ka twetiatwa ho asɛm a, adɛn nti na wɔda so taa me? Na sɛ ɛno na ɛyɛ nokware a, anka mʼasɛm a meka fa Kristo asɛnnua ho no nkɔfa ɔhaw mma. <verse number="12" style="v"/>Sɛ ɛkaa me nko a, anka wɔn a wɔhaw mo no atwa wɔn ho atwitwa wɔn ho.</para>
  <para style="p">
    <verse number="13" style="v"/>Me nuanom, mo de, wɔfrɛɛ mo sɛ mommɛde mo ho. Nanso mommma saa ahofadi yi nnyɛ anoyi a ɛbɛma mo nipadua no adi mo so. Mmom, momfa ɔdɔ nsom mo ho mo ho. <verse number="14" style="v"/>Efisɛ, Mmara no nyinaa tiaatwa kyerɛ sɛ, “Dɔ wo yɔnko sɛ wo ho.” <verse number="15" style="v"/>Na sɛ mokeka na mopirapira mo ho mo ho a, ɛnne monhwɛ yiye na moansɛesɛe mo ho mo ho.</para>
  <para style="p">
    <verse number="16" style="v"/>Asɛm a meka ne sɛ, momma Honhom no nni mo abrabɔ so, Mommma honam akɔnnɔ nnni mo so. <verse number="17" style="v"/>Efisɛ, nea honam pɛ no tia nea Honhom no pɛ; saa ara nso na nea Honhom no pɛ no, honam no tia. Wɔn baanu no yɛ atamfo. Eyi kyerɛ sɛ worentumi nyɛ nea wopɛ sɛ woyɛ. <verse number="18" style="v"/>Sɛ Honhom no kyerɛ wo kwan a, na wonhyɛ Mmara ase.</para>
  <para style="p">
    <verse number="19" style="v"/>Dwuma a bɔne su di no da adi pefee. Eyinom ne aguamammɔ, efi, ahohwi, <verse number="20" style="v"/>abosonsom, aduto, ɔtan, akayɛ, ahoɔyaw, abufuw, aperepere, kunsunkunsun, mpaapaemu, <verse number="21" style="v"/>nitan, nsabow, agobɔne, ne nneɛma a ɛtete saa. Mebɔ mo kɔkɔ sɛnea mabɔ mo bi dedaw no se, wɔn a wɔtena ase saa no, renkɔ Onyankopɔn ahenni no mu.</para>
  <para style="p">
    <verse number="22" style="v"/>Na Honhom no aba ne ɔdɔ, anigye, asomdwoe, abodwokyɛre, ayamye, papayɛ, gyidi, <verse number="23" style="v"/>odwo, anidahɔ. Mmara biara nni hɔ a etia eyinom.</para>
  <para style="p">
    <verse number="24" style="v"/>Na wɔn a wɔyɛ Kristo de no abɔ wɔn nipasu no ne honam akɔnnɔ asɛnnua mu. <verse number="25" style="v"/>Honhom no ama yɛn nkwa. Ɛsɛ sɛ ɔhwɛ yɛn abrabɔ so. <verse number="26" style="v"/>Ɛnsɛ sɛ yɛyɛ ahantan, yiyi yɛn ho yɛn ho abufuw anaa yɛma yɛn ani bere yɛn ho yɛn ho.</para>
  <chapter number="6" style="c"/>
  <para style="s1">Papa yɛ</para>
  <para style="p">
    <verse number="1" style="v"/>Anuanom, sɛ obi yɛ bɔne na mokyere no a, mo a moyɛ honhom mu nnipa no monka nʼasɛm no honhom mu. Nanso ɛyɛ a monhwɛ mo ho yiye na wɔansɔ mo anhwɛ. <verse number="2" style="v"/>Monsoa mo ho mo ho nnesoa abia. Sɛ moyɛ saa a, mudi Kristo mmara no so. <verse number="3" style="v"/>Sɛ obi fa ne ho sɛ ɔyɛ biribi nanso onse hwee a, obu ne ho kwasea.</para>
  <para style="p">
    <verse number="4" style="v"/>Ɛsɛ sɛ obiara bu ne ho atɛn ansa na watumi de nea wayɛ no aka asɛm a ɛho nhia sɛ ɔde ne ho bɛto nea obi ayɛ ho. <verse number="5" style="v"/>Efisɛ, ɛsɛ sɛ obiara soa nʼadesoa.</para>
  <para style="p">
    <verse number="6" style="v"/>Ɛsɛ sɛ wɔn a wɔkyerɛ wɔn Asɛmpa no tua wɔn akyerɛkyerɛfo no ka.</para>
  <para style="p">
    <verse number="7" style="v"/>Monnnaadaa mo ho; obiara rentumi nsi Onyankopɔn atwetwe. Nea onipa dua no, ɛno ara na otwa. <verse number="8" style="v"/>Nea odua ma ɛsɔ ɔhonam ani no betwa no owu mu; na nea odua ma ɛsɔ Honhom no ani no fi Honhom no mu benya nkwa a enni awiei. <verse number="9" style="v"/>Ne saa nti, mommma yɛmmmrɛ papayɛ ho, efisɛ, sɛ yɛammrɛ a, bere bi bɛba a yebetwa nnɔbae no. <verse number="10" style="v"/>Enti mmere dodow a bere no wɔ hɔ ma yɛn no, ɛsɛ sɛ yɛyɛ obiara papa, ne titiriw no, wɔn a yɛne wɔn bɔ abusua wɔ gyidi mu no.</para>
  <para style="p">
    <verse number="11" style="v"/>Monhwɛ nsɛm mmaako mmaako akɛse a mede mʼankasa me nsa akyerɛw abrɛ mo. <verse number="12" style="v"/>Wɔn a wɔpɛ sɛ wɔhoahoa wɔn ho no ara na wɔpɛ sɛ wɔhyɛ mo ma mutwitwa twetia. Wɔyɛ saa sɛnea ɛbɛyɛ a wɔrentaa wɔne Kristo wɔ asɛnnua no ho. <verse number="13" style="v"/>Wɔn a wotwa twetia no mpo nni Mmara no so. Pɛ ara na wɔpɛ sɛ wotwa wɔn twetia sɛnea ɛbɛyɛ a wobetumi ahoahoa wɔn ho wɔ twetiatwa no ho.</para>
  <para style="p">
    <verse number="14" style="v"/>Nanso, me de, Awurade Yesu Kristo asɛnnua no nko ara na mede bɛhoahoa me ho, efisɛ, nʼasɛnnua no nti, wiase awu ama me na me nso mawu ama wiase. <verse number="15" style="v"/>Sɛ obi atwa twetia anaa ontwaa twetia no nka hwee. Nea ɛho hia ne sɛ wobɛyɛ abɔde foforo.</para>
  <para style="p">
    <verse number="16" style="v"/>Wɔn a wodi saa mmara yi so wɔ wɔn asetena mu no, asomdwoe ne mmɔborɔhunu nka wɔn; nka wɔn ne Onyankopɔn nkurɔfo nyinaa.</para>
  <para style="p">
    <verse number="17" style="v"/>Asɛm a mede rewie ne sɛ: Obiara nhaw mʼadwene bio, efisɛ, atwa a ɛwɔ me honam ani no kyerɛ sɛ, meyɛ Yesu somfo.</para>
  <para style="p">
    <verse number="18" style="v"/>Me nuanom, Awurade Yesu Kristo adom no nka mo nyinaa. Amen.</para>
</usx>
