<?xml version="1.0" encoding="UTF-8"?>
<usx version="2.6">
  <book code="EPH" style="id">- Nkwa Asɛm (Life Giving Words) Akuapem Twi NT and Psalms #7001</book>
  <para style="rem">© 2000 Biblica, Inc.</para>
  <para style="h">EFESOFO</para>
  <para style="toc1">Efesofo</para>
  <para style="toc2">Efesofo</para>
  <para style="toc3">Efesofo</para>
  <para style="mt1">EFESOFO</para>
  <para style="imt">Nnianim</para>
  <para style="ip">Bere a Paulo da afiase no na ɔkyerɛw saa krataa yi kɔmaa Efesofo. Na Kristofo a wɔwɔ Efeso no bu wɔn ho sen Kristofo a aka no nyinaa. Ɛno nti, ɛmaa pɔw bi sii Yudasom Kristofo ne wɔn a wɔnyɛ Yudasom Kristofo no ntam. Paulo kyerɛ sɛ, ɛsɛ sɛ Kristofo nyinaa yɛ baako wɔ saa krataa yi mu. Ɔkɔɔ so se ɛsɛ sɛ yɛde ɔdɔ ne bɔnefafiri hama a ɛwɔ Kristo a ɔyɛ asafo no ti no kyekyere yɛn ho.</para>
  <para style="iot">Emu nsɛm</para>
  <para style="io1">1. Nnianim: <char style="ior"><ref loc="EPH 1:1-2">1:1-2</ref></char></para>
  <para style="io1">2. Nkyerɛkyerɛ sononko bi: <char style="ior"><ref loc="EPH 1:3-3:21">1:3–3:21</ref></char></para>
  <para style="io1">3. Fo a otuu asafo no: <char style="ior"><ref loc="EPH 4:1-6:20">4:1–6:20</ref></char></para>
  <para style="io1">4 Asɛm a etwa to: <char style="ior"><ref loc="EPH 6:21-23">6:21-23</ref></char></para>
  <para style="ie"/>
  <chapter number="1" style="c"/>
  <para style="s1">Nkyia</para>
  <para style="p">
    <verse number="1" style="v"/>Saa krataa yi fi me Paulo a Onyankopɔn fi ne pɛ mu ayɛ me Kristo Yesu somafo no nkyɛn kɔ Onyankopɔn nkurɔfo a wɔte Efeso a wɔwɔ Kristo Yesu mu gyidi wɔ wɔn asetena mu no nso nkyɛn.</para>
  <para style="p">
    <verse number="2" style="v"/>Adom ne asomdwoe a efi yɛn Agya Onyankopɔn ne Awurade Yesu Kristo no mmra mo so.</para>
  <para style="p">
    <verse number="3" style="v"/>Momma yɛnna Onyankopɔn a ɔyɛ yɛn Awurade Yesu Kristo nʼAgya no ase. Efisɛ, ɔnam ma a wama yɛn ɔsoro Honhom mu akyɛde no so ahyira baako a yɛne Kristo ayɛ no so.</para>
  <para style="s1">Onyankopɔn da ne nhyehyɛe adi</para>
  <para style="p">
    <verse number="4" style="v"/>Ansa na wɔrebɔ wiase no, na Onyankopɔn ayi yɛn dedaw sɛ yɛmmɛyɛ ne de wɔ Kristo mu sɛnea ɛbɛyɛ a yɛbɛyɛ kronn na yɛayɛ pɛ wɔ nʼanim a mfomso biara nni yɛn ho. Onyankopɔn dɔ a ɔde dɔ yɛn no nti, <verse number="5" style="v"/>na wayɛ nʼadwene dedaw sɛ ɔnam Yesu Kristo so bɛka yɛn abata ne ho sɛ ne mma. Eyi ne Onyankopɔn pɛ ne ne botae.</para>
  <para style="p">
    <verse number="6" style="v"/>Momma yɛnkamfo Onyankopɔn wɔ nʼanuonyam adom ne ne dɔ Ba a ɔde no kyɛɛ yɛn kwa no ho.</para>
  <para style="p">
    <verse number="7" style="v"/>Kristo wu a owui no ama yɛade yɛn ho. Ɛkyerɛ sɛ wɔde yɛn bɔne akyɛ yɛn; <verse number="8" style="v"/>wahu yɛn mmɔbɔ a enni kabea, efisɛ, ɔte yɛn ase na onim nea eye ma yɛn bere biara mu nso.</para>
  <para style="p">
    <verse number="9" style="v"/>Onyankopɔn yɛɛ nea ɔpɛe sɛ ɔyɛ na ɔnam Kristo so daa ne nhyehyɛe a wahyɛ sɛ ɔbɛyɛ a wanna no adi no adi kyerɛɛ yɛn. <verse number="10" style="v"/>Sɛ bere no so a, Onyankopɔn nhyehyɛe a ɔde bewie ne sɛ, ɔbɛboaboa abɔde nyinaa ano, nea ɛwɔ soro ne nea ɛwɔ asase so ahyɛ ɔbaako a ɔne Kristo no ase.</para>
  <para style="p">
    <verse number="11" style="v"/>Onyankopɔn nhyehyɛe ne nʼadwene so na wɔnam yɛ biribiara. Onyankopɔn botae a wasi so dua fi mfitiase pɛɛ no so na wɔnam ayi yɛn sɛ ne nkurɔfo a wɔne Kristo ayɛ baako no. <verse number="12" style="v"/>Ne saa nti, momma yɛn a yenyaa Kristo mu anidaso kan no nkamfo Onyankopɔn anuonyam.</para>
  <para style="p">
    <verse number="13" style="v"/>Saa ara na na ɛte wɔ mo ho nso. Bere a motee nokwasɛm a ɛyɛ Asɛmpa no a ɛmaa mo nkwagye no, mugyee Kristo dii maa Onyankopɔn penee so nam so hwiee Honhom Kronkron no a ɔhyɛɛ mo ho bɔ no guu mo so de kyerɛe sɛ moyɛ ne de. <verse number="14" style="v"/>Honhom no yɛ akyigyinade a ɛkyerɛ sɛ yɛn nsa bɛka nea Onyankopɔn ahyɛ ne nkurɔfo ho bɔ no, na ɔhyɛ yɛn bɔ bio sɛ Onyankopɔn bɛma wɔn a wɔyɛ ne de no ahofadi de akamfo nʼanuonyam.</para>
  <para style="p">
    <verse number="15" style="v"/>Esiane eyi nti, efi bere a metee gyidi a mowɔ wɔ Awurade Yesu mu ne ɔdɔ a modɔ Onyankopɔn nkurɔfo no, <verse number="16" style="v"/>minnyaee aseda a meda Onyankopɔn ma mo no da. Mekae mo wɔ me mpaebɔ mu, <verse number="17" style="v"/>na mibisa yɛn Awurade Yesu Kristo Nyankopɔn, anuonyam Agya no sɛ, ɔmma mo Honhom Kronkron no a ɔbɛma mo nyansa na wada Onyankopɔn adi akyerɛ mo, sɛnea ɛbɛyɛ a mubehu no. <verse number="18" style="v"/>Mesrɛ sɛ mo adwene mu mmue na munhu ne hann no sɛnea ɛbɛyɛ a mubehu anidasoade a ɛno nti ɔfrɛɛ mo no ne ne nhyira nwonwaso a ɔhyɛɛ ne nkurɔfo ho bɔ no, <verse number="19" style="v"/>ne sɛnea ne tumi yɛ adwuma fa wɔ yɛn a yegye no di no mu. Saa tumi a ɛwɔ yɛn mu yi te sɛ tumi kɛse <verse number="20" style="v"/>a ɔnam so maa Kristo sɔre fii awufo mu na wɔde no tenaa nifa so wɔ ɔsoro hɔ no. <verse number="21" style="v"/>Kristo di biribiara so wɔ soro hɔ. Odi soro atumfo ne awuranom so na ɔkorɔn sen dibea biara a ɛwɔ tumi a ɛwɔ wiase ha ne nea ɛreba no mu. <verse number="22" style="v"/>Onyankopɔn de biribiara hyɛɛ Kristo nan ase na ɔde no maa asafo no sɛ otumfo Awurade a ɔkorɔn sen biribiara. <verse number="23" style="v"/>Asafo no yɛ Kristo nipadua a ɔno ankasa hyɛ mu na ɔma biribiara wie pɛyɛ wɔ baabiara no.</para>
  <chapter number="2" style="c"/>
  <para style="s1">Kristo mu nkwagye yɛ adom</para>
  <para style="p">
    <verse number="1" style="v"/>Kan no, esiane mo asoɔden ne mo bɔne nti, na moawuwu wɔ honhom mu. <verse number="2" style="v"/>Saa bere no na mudi bɔne a ɛwɔ wiase no akyi. Mutiee nea odi wim atumfo so a ɛnnɛ yi ɔno na odi wɔn a wontie Onyankopɔn asɛm no so no. <verse number="3" style="v"/>Nokwarem, na yɛn nyinaa te sɛ wɔn na yɛtenaa ase maa yɛn ho, yɛɛ nea yɛpɛ sɛ yɛyɛ biara. Yɛn nso na ɛsɛ sɛ Onyankopɔn abufuw ba yɛn so saa ara.</para>
  <para style="p">
    <verse number="4" style="v"/>Nanso Onyankopɔn ahummɔbɔ ne ne dɔ a ɔdɔ yɛn no so <verse number="5" style="v"/>efisɛ, yɛn asoɔden nti, yewuwuu wɔ honhom mu no, ɔde yɛn ne Kristo baa nkwa mu. Onyankopɔn adom nti na wɔagye mo nkwa. <verse number="6" style="v"/>Baako a yɛne Kristo Yesu yɛe no nti, ɔma yɛne no sɔree sɛ yɛne no nni soro so. <verse number="7" style="v"/>Ɔyɛɛ eyi de daa ne dɔ a ɔbɛda no adi akyerɛ yɛn wɔ Yesu Kristo mu wɔ nna a ɛrebɛba no mu no adi.</para>
  <para style="p">
    <verse number="8" style="v"/>Onyankopɔn adom nti na monam gyidi mu anya nkwa. Emfi mo ara mo nneyɛe mu na mmom efi Onyankopɔn akyɛde mu. <verse number="9" style="v"/>Biribiara a aba no mfi mo nneyɛe mu nti morentumi nhoahoa mo ho. <verse number="10" style="v"/>Onyankopɔn ne yɛn Yɛfo na yɛne Kristo Yesu baakoyɛ mu, wabɔ yɛn sɛ yɛmmɛyɛ nnwuma pa a wasiesie agu hɔ sɛ yɛmmɛyɛ no.</para>
  <para style="p">
    <verse number="11" style="v"/>Mo a wɔwoo mo Amanamanmufo a Yudafo, wɔn a wɔfrɛ wɔn ho twetiatwafo, na wɔfrɛ mo wɔn a wontwaa twetia a ɛkyerɛ nea na nnipa yɛ wɔn honam no, monkae sɛnea na mote bere a atwam no. <verse number="12" style="v"/>Saa bere no, na moatew mo ho afi Kristo ho. Na moyɛ ahɔho a monka wɔn a Onyankopɔn ayi wɔn no ho. Na munni apam a ne fapem gyina ɛbɔ a Onyankopɔn hyɛɛ ne nkurɔfo no mu kyɛfa biara. Na mote wiase ha a munni anidaso na munnim Onyankopɔn.</para>
  <para style="p">
    <verse number="13" style="v"/>Nanso, afei, mo a na anka mowɔ akyirikyiri no nam baako a mo ne Kristo Yesu ayɛ no ne Kristo wu no so atwiw abɛn.</para>
  <para style="p">
    <verse number="14" style="v"/>Efisɛ, Kristo no ankasa nam baako a wama Yudafo ne Amanamanmufo ayɛ no so de asomdwoe aba. Ɔnam ɔno ankasa ne honam so bubuu ɔfasuw a na etwa wɔn ntam ma wɔyɛ atamfo no. <verse number="15" style="v"/>Ɔnam ne mmara so atwa Yuda Mmara no mu sɛnea ɛbɛyɛ a obefi nnipa horow abien no mu anya nnipa foforo a wɔne no yɛ baako na ɛnam so de asomdwoe aba. <verse number="16" style="v"/>Kristo nam ne wu a owui asɛnnua no so no tɔree ɔtan ase. Ɔnam asɛnnua no so kaa aman abien no bɔɔ mu ma wɔbɛyɛɛ nipadua koro san de wɔn baa Onyankopɔn nkyɛn. <verse number="17" style="v"/>Enti Kristo ba bɛkaa Asɛmpa a ɛfa asomdwoe ho no kyerɛɛ wɔn nyinaa. Ɔka kyerɛɛ mo Amanamanmufo a na mommɛn Onyankopɔn no ne mo Yudafo a na mobɛn Onyankopɔn no nyinaa. <verse number="18" style="v"/>Kristo nti na yɛn nyinaa, Yudafo ne Amanamanmufo, nam Honhom koro so tumi ba Agya no anim.</para>
  <para style="p">
    <verse number="19" style="v"/>Enti mprempren, mo Amanamanmufo no, monyɛ ahɔho bio; mo ne Onyankopɔn nkurɔfo no yɛ nnipa koro na mofra Onyankopɔn abusuafo no mu.</para>
  <para style="p">
    <verse number="20" style="v"/>Mo nso wɔde mo asi fapem a asomafo no ne adiyifo no toe a Kristo Yesu no ankasa yɛ ne tweatibo no so. <verse number="21" style="v"/>Ɔno na okita ɔdan no afaafa nyinaa mu na ɔhwɛ ma enyin bɛyɛ Awurade asɔredan kronkron no. <verse number="22" style="v"/>Mo ne no aka abom nti, wɔasi mo ne afoforo nyinaa afra sɛ ɔdan baako a Onyankopɔn nam ne Honhom so te mu.</para>
  <chapter number="3" style="c"/>
  <para style="s1">Dwuma a Paulo di maa Amanamanmufo</para>
  <para style="p">
    <verse number="1" style="v"/>Eyi nti, me Paulo a mo Amanamanmufo nti, meyɛ Kristo Yesu deduani no, bɔ mpae srɛ Onyankopɔn. <verse number="2" style="v"/>Akyinnye biara nni ho sɛ moate sɛ mo yiyeyɛ nti na Onyankopɔn nam nʼadom so de saa adwuma yi ama me sɛ menyɛ no. <verse number="3" style="v"/>Onyankopɔn daa nʼahintasɛm no adi kyerɛɛ me. Makyerɛw asɛm tiaa bi afa eyi ho, <verse number="4" style="v"/>na sɛ mokenkan nea makyerɛw no a, mobɛte me Kristo ahintasɛm no ase. <verse number="5" style="v"/>Mmere bi a atwam no, na wɔnka saa ahintasɛm yi nkyerɛ nnipa nanso afei Onyankopɔn nam Honhom no so ada ahintasɛm no adi akyerɛ nʼasomafo ne nʼadiyifo kronkron no.</para>
  <para style="p">
    <verse number="6" style="v"/>Saa ahintasɛm yi kyerɛ sɛ Amanamanmufo wɔ kyɛfa wɔ adedi koro no mu te sɛ Yudafo a wɔyɛ nipadua koro de no na wɔnam Asɛmpa no so ahyɛ wɔn bɔ koro no ara bi wɔ Kristo Yesu mu. <verse number="7" style="v"/>Onyankopɔn nam nʼadom akyɛde bi so yɛɛ me Asɛm no ho somfo a efi ne tumi mu.</para>
  <para style="p">
    <verse number="8" style="v"/>Ɛwom sɛ me ne aketewa pa ara wɔ nkumaa no mu nanso Onyankopɔn yɛɛ me adom sɛ menkɔka Asɛmpa a ɛfa Kristo ahonya a enni awiei no ho nkyerɛ Amanamanmufo <verse number="9" style="v"/>na yɛmma nnipa nyinaa nhu ɔkwan a wɔbɛfa so de Onyankopɔn ahintasɛm no adi dwuma. Onyankopɔn a ɔyɛ ɔbɔadeɛ no koraa ahintasɛm no so mfe bebree <verse number="10" style="v"/>sɛnea ɛbɛyɛ a ɛnnɛ yi wɔnam asafo, abɔfo, ɔsoro atumfo so behu Onyankopɔn nimdeɛ no nyinaa. <verse number="11" style="v"/>Onyankopɔn nam yɛn Awurade Kristo Yesu so fi ne botae a enni awiei no mu na edii dwuma no wiei.</para>
  <para style="p">
    <verse number="12" style="v"/>Yɛne no ka bom a, yɛnam gyidi a yɛwɔ wɔ Onyankopɔn mu no so betumi asi yɛn bo akɔ anim.</para>
  <para style="p">
    <verse number="13" style="v"/>Mesrɛ mo, mommma mo bo nntu, efisɛ, merehu amane ma mo. Mo na mubenya ho mfaso. <verse number="14" style="v"/>Eyi nti, mibu nkotowde wɔ Agya no <verse number="15" style="v"/>a ɔsoro ne fam abusua biara nya ne din fi no no anim. <verse number="16" style="v"/>Mibisa sɛ omfi nʼanuonyam dodow no mu mfa ne Honhom no so nhyɛ mo mu den, <verse number="17" style="v"/>sɛnea ɛbɛyɛ a Kristo nam gyidi so bɛtena mo koma mu. Mebɔ mpae sɛ mobɛto ɔdɔ fapem <verse number="18" style="v"/>sɛnea ɛbɛyɛ a mo ne Onyankopɔn nkurɔfo nyinaa benya tumi ate Kristo dɔ a ɛkorɔn no ase <verse number="19" style="v"/>na moahu Kristo dɔ a ɛtra adwene no, na moayɛ ma wɔ Onyankopɔn mu.</para>
  <para style="p">
    <verse number="20" style="v"/>Na nea otumi yɛ ma ɛtra ade nyinaa ma ɛboro so kyɛn nea yɛsrɛ anaasɛ yesusuw sɛnea tumi a ɛyɛ yɛn mu adwuma no te no, <verse number="21" style="v"/>ɔno na Kristo Yesu mu, anuonyam nka no asafo no mu mfa nkɔ beresanten a ɛbɛba awo ntoatoaso nyinaa mu. Amen.</para>
  <chapter number="4" style="c"/>
  <para style="s1">Biakoyɛ</para>
  <para style="p">
    <verse number="1" style="v"/>Me a esiane sɛ mesom Awurade nti meyɛ odediani no hyɛ mo sɛ montena ase mma ɛmfata ɔfrɛ a wɔafrɛ mo mu no. <verse number="2" style="v"/>Bere biara munnwo, monyɛ dinn na montɔ mo bo ase. <verse number="3" style="v"/>Daa momma Honhom no nni mo kan na mo ne mo ho mo ho ntena ase asomdwoe mu.</para>
  <para style="p">
    <verse number="4" style="v"/>Nipadua baako ne Honhom baako na ɛwɔ hɔ sɛnea anidaso baako a Onyankopɔn nam so afrɛ mo wɔ hɔ no. <verse number="5" style="v"/>Awurade baako, gyidi baako ne asubɔ baako na ɛwɔ hɔ. <verse number="6" style="v"/>Onyankopɔn a ɔyɛ nnipa nyinaa Agya no a ɔsan yɛ yɛn nyinaa Awurade no, na ɔnam yɛn nyinaa so di dwuma na ɔwɔ yɛn nyinaa mu no, na ɔwɔ hɔ. <verse number="7" style="v"/>Yɛn mu biara wɔ akyɛde bi a Kristo de ama yɛn.</para>
  <para style="p">
    <verse number="8" style="v"/>Kyerɛwsɛm no ka se, “Bere a ɔkɔɔ soro no, ɔfaa nneduafo bebree kaa ne ho; ɔmaa nnipa akyɛde.” <verse number="9" style="v"/>Afei, “ɔkɔɔ soro” no ase kyerɛ dɛn? Ase kyerɛ sɛ, nea edi kan no, ɔbaa fam, asase ase pɛɛ. <verse number="10" style="v"/>Enti nea ɔbaa fam no ara na ɔkɔɔ soro kɔhyɛɛ wim nyinaa.</para>
  <para style="p">
    <verse number="11" style="v"/>Ɔno na “ɔmaa nnipa akyɛde” no; oyii ebinom ma wɔbɛyɛɛ asomafo, afoforo bɛyɛɛ adiyifo, afoforo bɛyɛɛ asɛmpakafo. Ebi bɛyɛɛ asɔfo ne akyerɛkyerɛfo.</para>
  <para style="p">
    <verse number="12" style="v"/>Ɔyɛɛ eyi de siesiee Onyankopɔn nkurɔfo nyinaa maa Kristo adwumayɛ na wɔnam so ama Kristo nipadua no agyina. <verse number="13" style="v"/>Enti yɛnam yɛn gyidi ne yɛn nimdeɛ a yɛwɔ wɔ Onyankopɔn Ba no ho no bɛyɛ baako. Yɛbɛyɛ nnipa a wɔn adwenem abue na wobehu pɛ a Kristo yɛ no bi yɛn mu.</para>
  <para style="p">
    <verse number="14" style="v"/>Yɛrenyɛ mmofra a nnipa bi nam wɔn nkyerɛkyerɛ so kyerɛkyerɛ afoforo, daadaa wɔn de wɔn kɔ mfomso mu no bi bio. <verse number="15" style="v"/>Mmom, sɛ yɛtena ase nokware ne ɔdɔ honhom mu a, yebenyin wɔ Kristo a ɔyɛ asafo no Ti mu. <verse number="16" style="v"/>Ne nti na honam no akwaa horow suso ne ho ne ho mu nam ɔdɔ mu nyin bere a wɔn mu biara di ne dwuma no.</para>
  <para style="s1">Tena ase ɔbra foforo no mu</para>
  <para style="p">
    <verse number="17" style="v"/>Mede Awurade din bɔ mo kɔkɔ sɛ, monntena ase bio sɛ Amanamanmufo a wonni adwene pa bi, <verse number="18" style="v"/>na esum aduru wɔn adwene no. Wonni kyɛfa wɔ asetena a Onyankopɔn ma no mu efisɛ, wɔapirim wɔn koma. <verse number="19" style="v"/>Wɔn ani nwu hwee. Wɔagyaa wɔn ho ama bɔne na wɔyɛ afide ahorow nyinaa bi a wonnu wɔn ho.</para>
  <para style="p">
    <verse number="20" style="v"/>Ɛnyɛ saa na musua faa Kristo ho. <verse number="21" style="v"/>Ɛyɛ nokware sɛ motee ne nka, na sɛ moyɛ nʼakyidifo nti, wɔkyerɛɛ mo nokware a ɛwɔ Yesu mu. <verse number="22" style="v"/>Enti montew mo ho mfi mo suban dedaw no a ɛde mo kɔɔ nnaadaa mu no ho. <verse number="23" style="v"/>Ɛsɛ sɛ wɔyɛ mo koma ne mo adwene foforo koraa <verse number="24" style="v"/>na montena ase wɔ suban foforo a wɔbɔɔ no Onyankopɔn sɛso a ɛda abrabɔ pa a ɛteɛ na ɛyɛ kronn no mu no.</para>
  <para style="p">
    <verse number="25" style="v"/>Munntwitwa atoro nkyerɛ mo ho mo ho. Obiara nni nokware nkyerɛ ne nua, efisɛ, yɛn nyinaa yɛ nnipa baako wɔ Kristo nipadua mu. <verse number="26" style="v"/>Sɛ wo bo fuw a, mma wʼabufuw no mfa wo nkɔ bɔne mu na mma ade nnkye wʼabufuw so. <verse number="27" style="v"/>Mma ɔbonsam kwan.</para>
  <para style="p">
    <verse number="28" style="v"/>Ɛsɛ sɛ obi a ɔbɔ korɔn no gyae korɔnbɔ no na ɔnam so aboa ahiafo. <verse number="29" style="v"/>Mma kasa bɔne mfi wʼanom na mmom ka kasa pa na aboa afoforo wɔ nea ehia wɔn mu ne wɔn a wotie mo no.</para>
  <para style="p">
    <verse number="30" style="v"/>Monnhyɛ Onyankopɔn Honhom Kronkron a wɔnam so ahyɛ mo nkwagye ho bɔ no awerɛhow.</para>
  <para style="p">
    <verse number="31" style="v"/>Munnyae anoɔyaw, bo bɔne, abufuw, ateɛteɛ, ayeyawyeyaw ne ɔtan nyinaa. <verse number="32" style="v"/>Monyɛ mo ho mo ho adɔe na momfa mo mfomso nkyekyɛkyekyɛ mo ho mo ho sɛnea Onyankopɔn nam Kristo so de mo bɔne kyɛɛ mo no.</para>
  <chapter number="5" style="c"/>
  <para style="s1">Hwɛ sɛ wobɛfata Onyankopɔn anim</para>
  <para style="p">
    <verse number="1" style="v"/>Esiane sɛ moyɛ Onyankopɔn mma pa no nti, ɛsɛ sɛ mobɔ mmɔden na mosɛ no. <verse number="2" style="v"/>Ɛsɛ sɛ ɔdɔ di mo abrabɔ so sɛnea Kristo dɔɔ yɛn no nti, ɔde ne nkwa too hɔ maa yɛn sɛ afɔrebɔde a ɛyɛ huam na ɛsɔ Onyankopɔn ani no.</para>
  <para style="p">
    <verse number="3" style="v"/>Esiane sɛ moyɛ Onyankopɔn nkurɔfo no nti, ɛnsɛ sɛ wɔbɔ aguamammɔ anaa afide anaa anibere so de bata mo din ho. <verse number="4" style="v"/>Saa ara nso na ɛmfata sɛ moka kasa fi. Mmom ɛsɛ sɛ moda Onyankopɔn ase.</para>
  <para style="p">
    <verse number="5" style="v"/>Munnya ntease sɛ, obiara a ɔbɔ aguaman na ɔyɛ afide, na ɔyɛ oniberefo, anibere yɛ abosonsom no bi no, rennya kyɛfa biara wɔ Kristo ne Onyankopɔn ahenni no mu bi. <verse number="6" style="v"/>Mommma obiara mmfa nsɛm a aba nni mu nnaadaa mo. Efisɛ, saa nneɛma no na ɛma Onyankopɔn bo fuw wɔn a wɔyɛ asoɔden no. <verse number="7" style="v"/>Enti mo ne saa nnipa no nnyɛ biribiara. <verse number="8" style="v"/>Na mo ankasa mowɔ esum mu nanso esiane sɛ moabɛyɛ Awurade nkurɔfo no nti, moaba hann mu. Enti ɛsɛ sɛ motena ase sɛ nnipa a wɔyɛ hann mma. <verse number="9" style="v"/>Efisɛ, hann no na wotwa mu aba pa biara, a ɛyɛ trenee ne nokware.</para>
  <para style="p">
    <verse number="10" style="v"/>Munsua nea ɛsɔ Awurade ani yɛ. <verse number="11" style="v"/>Montwe mo ho mfi nneɛma hunu a nnipa yɛ a ɛwɔ esum mu no ho. Na mmom, monna no adi wɔ hann mu. <verse number="12" style="v"/>Ɛyɛ aniwu sɛ wɔka nneɛma a wɔyɛ no esum mu no ho asɛm? <verse number="13" style="v"/>Na sɛ wɔda nneɛma no nyinaa adi wɔ hann mu a, na wobehu wɔn su ankasa. <verse number="14" style="v"/>Efisɛ, biribiara a wɔda no adi no bɛyɛ hann. Enti na wɔaka se, “Nyan, wo a woada, na sɔre fi awufo mu! Na Kristo bɛhyerɛn wɔ wo so.” <verse number="15" style="v"/>Enti monhwɛ mo asetena so yiye pa ara. Monntena ase sɛ wɔn a wonnim hwee, na mmom montena ase sɛ anyansafo. <verse number="16" style="v"/>Bere biara a mubenya no, monhwere no yiye efisɛ, nna yi yɛ nna bɔne. <verse number="17" style="v"/>Monnyɛ adwenem harefo na monhwehwɛ nea Awurade pɛ sɛ moyɛ.</para>
  <para style="p">
    <verse number="18" style="v"/>Monnnom nsa mmmow na amfa mo ankɔ ɔsɛe mu. Na mmom momma Honhom Kronkron no nhyɛ mo ma.</para>
  <para style="p">
    <verse number="19" style="v"/>Momfa nnwom mu nsɛm nkasa nkyerɛ mo ho mo ho. Monto dwom mma Awurade na monkamfo no wɔ koma mu. <verse number="20" style="v"/>Bere biara monna Agya Onyankopɔn ase wɔ biribiara mu wɔ Awurade Yesu Kristo din mu.</para>
  <para style="s1">Ɔyerenom ne okununom</para>
  <para style="p">
    <verse number="21" style="v"/>Esiane obu a mubu Kristo nti, mommrɛbrɛ mo ho ase.</para>
  <para style="p">
    <verse number="22" style="v"/>Ɔyerenom, mommrɛ mo ho ase mma mo kununom sɛnea mobrɛ mo ho ase ma Awurade no, <verse number="23" style="v"/>efisɛ, okunu wɔ tumi wɔ ne yere so sɛnea Kristo nso wɔ tumi wɔ asafo no so no. Kristo ankasa nipadua no yɛ asafo no Agyenkwa. <verse number="24" style="v"/>Enti ɛsɛ sɛ ɔyerenom brɛ wɔn ho ase koraa ma wɔn kununom sɛnea asafo no brɛ ne ho ase ma Kristo no.</para>
  <para style="p">
    <verse number="25" style="v"/>Okununom, monnodɔ mo yerenom sɛnea Kristo dɔɔ asafo no nti ɔde ne kra too hɔ, <verse number="26" style="v"/>nam asubɔ ne Onyankopɔn asɛm so de tew ho <verse number="27" style="v"/>de ama ne ho wɔ ne fɛ ne ne kronnyɛ mu a ɛho ntɔɔ kyima bi no. <verse number="28" style="v"/>Ɛsɛ sɛ mmarima dɔ wɔn yerenom sɛnea wɔdɔ wɔn nipadua no. Ɔbarima a ɔdɔ ne yere no dɔ nʼankasa ne ho. <verse number="29" style="v"/>Obiara ntan ne ho. Mmom, ɔma no aduan di, hwɛ no yiye sɛnea Kristo hwɛ asafo no pɛ; <verse number="30" style="v"/>yɛn nso yɛyɛ ne nipadua ho akwaa bi.</para>
  <para style="p">
    <verse number="31" style="v"/>Sɛnea Kyerɛwsɛm no ka se, “Eyi nti na ɔbarima begyaw nʼagya ne ne na na ɔde ne ho akɔbata ne yere na wɔn baanu no nyinaa ayɛ biako.” <verse number="32" style="v"/>Saa asɛm yi yɛ nokware na mete ase sɛ ɛfa Kristo ne asafo no ho. <verse number="33" style="v"/>Na ɛfa wo nso wo ho. Ɛsɛ sɛ okunu biara dɔ ne yere sɛ nʼankasa ne ho, na ɔyere biara nso bu ne kunu.</para>
  <chapter number="6" style="c"/>
  <para style="s1">Mma ne awofo</para>
  <para style="p">
    <verse number="1" style="v"/>Mma, muntie mo awofo asɛm wɔ Awurade mu efisɛ, saa na eye. <verse number="2" style="v"/>“Di wʼagya ne wo na ni” no ne mmaransɛm a edi kan a bɔhyɛ ka ho! <verse number="3" style="v"/>“na asi wo yiye na wo nna nso aware asase yi so.”</para>
  <para style="p">
    <verse number="4" style="v"/>Awofo, monnhyɛ mo mma abufuw. Na mmom montetew wɔn Awurade kwan pa so.</para>
  <para style="p">
    <verse number="5" style="v"/>Asomfo, momfa ehu ne ahopopo ntie mo wuranom a mo ne wɔn wɔ asase so ha, na momfa koma pa nsom wɔn sɛnea moresom Kristo no. <verse number="6" style="v"/>Ɛnyɛ bere a wɔrehwɛ mo nko na monyɛ saa sɛnea mubenya wɔn anim nyam, na mmom, momfa mo koma nyinaa nyɛ Onyankopɔn apɛde sɛ nʼasomfo. <verse number="7" style="v"/>Momfa anigye nyɛ mo adwuma sɛ asomfo a moresom Awurade a ɛnyɛ nnipa. <verse number="8" style="v"/>Monkae sɛ adwuma pa biara a obi yɛ no, sɛ ɔyɛ ɔsomfo anaa ɔde ne ho no, Awurade betua no so ka.</para>
  <para style="p">
    <verse number="9" style="v"/>Awuranom, saa ara na mo nso monyɛ mo asomfo na munnyae wɔn ahunahuna. Monkae sɛ mo ne mo asomfo nyinaa wɔ wura baako a ɔwɔ soro; na ɔno de ɔnhwɛ anim mmu atɛn.</para>
  <para style="p">
    <verse number="10" style="v"/>Nea etwa to ne sɛ, momfa mo ahoɔden nhyɛ Awurade mu wɔ ne tumi mu. <verse number="11" style="v"/>Momfa akode a Onyankopɔn de ama mo no nyinaa nhyehyɛ mo ho sɛnea ɛbɛyɛ a mubetumi asɔre atia ɔbonsam ne ne nnaadaa no. <verse number="12" style="v"/>Efisɛ, ɛnyɛ yɛne mogya ne honam na anya, na mmom, yɛne mpanyinni ne tumidi ne wiase yi sum mu atumfo ne ahohommɔne a ɛwɔ soro hɔ na anya.</para>
  <para style="p">
    <verse number="13" style="v"/>Eyi nti, momfa Onyankopɔn akode no mprempren! Na sɛ da bɔne no ba a, moatumi agyina atamfo no anim na moko wie nso a, moagyina pintinn.</para>
  <para style="p">
    <verse number="14" style="v"/>Enti munnyina hɔ; momfa nokware mmɔ mo asen, na monhyɛ trenee nkatabo <verse number="15" style="v"/>na momfa Asɛmpa a ɛma asomdwoe no sɛ mpaboa nhyehyɛ mo nan. <verse number="16" style="v"/>Bere biara, momfa gyidi nyɛ mo kyɛm. Na ɛno na mode bedum ɔbonsam bɛma a ɛredɛw a ɔbɛtow no. <verse number="17" style="v"/>Momfa nkwagye kyɛw ne Onyankopɔn asɛm sɛ nkrante a Honhom no de ama mo.</para>
  <para style="p">
    <verse number="18" style="v"/>Monyɛ eyi nyinaa wɔ mpaebɔ mu na mummisa Onyankopɔn hɔ mmoa. Bere biara, momma Honhom no nni mo kan wɔ mpaebɔ mu. Eyi nti munnyina pintinn na mommpa abaw. Daa mommɔ mpae mma Onyankopɔn nkurɔfo. <verse number="19" style="v"/>Mommɔ mpae mma me na sɛ mepɛ sɛ mekasa a, Onyankopɔn ama me asɛm aka, na matumi akasa akokoduru so mada Asɛmpa no mu ahintasɛm adi. <verse number="20" style="v"/>Ɛwom sɛ mprempren meyɛ odeduani de, nanso Asɛmpa yi nti, meyɛ ɔnanmusifo. Mommɔ mpae mma me na matumi de akokoduru akasa sɛnea ɛsɛ sɛ mekasa.</para>
  <para style="p">
    <verse number="21" style="v"/>Yɛn nua pa, Tihiko, a ɔyɛ Awurade adwumayɛ mu somfo gyidini no bɛka me ho nsɛm nyinaa akyerɛ mo sɛnea ɛbɛyɛ a mubehu dwuma a meredi. <verse number="22" style="v"/>Eyi nti na meresoma no mo nkyɛn, ama wabɛka sɛnea yɛresi kɔ so akyerɛ mo na wasan ahyɛ mo nkuran nso.</para>
  <para style="p">
    <verse number="23" style="v"/>Yɛn Agya Onyankopɔn ne Awurade Yesu Kristo mma anuanom nyinaa asomdwoe ne ɔdɔ a gyidi wɔ mu. <verse number="24" style="v"/>Adom nka wɔn a daa wɔdɔ yɛn Awurade Yesu Kristo no.</para>
</usx>
