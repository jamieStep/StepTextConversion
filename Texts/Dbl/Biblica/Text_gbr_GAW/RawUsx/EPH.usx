<?xml version="1.0" encoding="UTF-8"?>
<usx version="3.0">
  <book code="EPH" style="id">- Alkawali Woiwoyi (Gbagyi New Testament)</book>
  <para style="rem">Copyright © 1997 by Biblica, Inc.®</para>
  <para style="h">AFISUSUYI</para>
  <para style="toc1">Afisusuyi</para>
  <para style="toc2">Afisusuyi</para>
  <para style="toc3">Afisusuyi</para>
  <para style="mt1">AFISUSUYI</para>
  <para style="im">Bulus wasika ga Afisusuyi</para>
  <para style="im">Ɓeda awyega Afisusuyi nya</para>
  <para style="im">Nyakayi–Bulus nu</para>
  <para style="im">Aba nwo ɓei dna–Roma</para>
  <para style="im">Aye–A.D. 60–61</para>
  <para style="ip">Aɓo nɓa kafi–Bulus ɓei ka wasika ye dna n Roma nu woi dna n Kurkuku, wa ka ntu ge wa zhin a Yesu-viyi atna n Asiya. Wo ɓei ya wa gna ɓa nabari sapai nya, ngye shi Shekwoyi ɓei zhin Shiri ntu anyi vinya gni-gni ɓo. Wa wu nsayiye ngye shi Shekwoyi gni aza lo n ɓa ga Yesu gaiciya nyi. Wa wu ɓa nnabye deye aɓa gyi nasara nɓonukwoyi. Nsayiye wahala lo ntu ge eyi kunsun to nyi nnayi nna mi-i num, ama nɓonukwoyi. (6:12) ama yi zin aga nu Yesu nayi nya, yi ikoyi lo ya gni-agni. Wo zo shi Krisitiyi ɓa zan-zan nwu, dna nmulapa, n hali yi aɓida nɓa ɓi-i nna fyenu yi.</para>
  <para style="iot">Aɓo-tukwo:</para>
  <para style="io1">1. Shekwoyi shiri nna Yesu-viyi gni-gni yi <char style="ior"><ref loc="EPH 1:1-2:22">1:1–2:22</ref></char></para>
  <para style="io1">2. Asigyi Nabari Manayi nya <char style="ior"><ref loc="EPH 3:1-21">3:1-21</ref></char></para>
  <para style="io1">3. A Yesu-viyi zan-zan dna anyi <char style="ior"><ref loc="EPH 4:1-5:21">4:1–5:21</ref></char></para>
  <para style="io1">4. A Yesu-viyi nɓa ɓo zhin-zhin yi <char style="ior"><ref loc="EPH 5:22-6:9">5:22–6:9</ref></char></para>
  <para style="io1">5. A Yesu-viyi kusun n ɓo-nukwoyi <char style="ior"><ref loc="EPH 6:10-24">6:10-24</ref></char></para>
  <para style="imte1">Afisusuyi</para>
  <chapter number="1" style="c" sid="EPH 1"/>
  <para style="p">
    <verse number="1" style="v" sid="EPH 1:1"/>Eyi anugundo a Yesu viyi n fye fi n Afisusu, fyei vi Dagayi ɓo cici nyi, miɓi fye gna lo. Bulus nu ka ga fye, n Shekwoyi wa kniwo wa ze Yesu Kristi tnu-tnuyi nyi. <verse eid="EPH 1:1"/><verse number="2" style="v" sid="EPH 1:2"/>Fa owo anabarka n bugba fuyi ɓa ze fye nya, n Shekwoyi eyi Dada tnu n cei n Yesu Kristi eyi Dagayi nyi. <verse eid="EPH 1:2"/><verse number="3" style="v" sid="EPH 1:3"/>Yi ci Shekwoyi lo, eyi Dagayi Yesu Kristi Dada n wa tuyi anabarka n anabarka doho-dohoi n shemi, ntuge yi zhin Kristi a nya nu.<verse eid="EPH 1:3"/></para>
  <para style="s1">Shekwoyi Shiri Dnagmayi</para>
  <para style="p">
    <verse number="4" style="v" sid="EPH 1:4"/>Tunyi n sapa, to ai zhin anyi n, Shekwoyi wa kni yi n na bai ya ze wo nya, ntuge wa zeyi aza agyi-gyiyi n wo awyeba, ntna laifi, eyi n yi gni-agni zhi n wo abye n wo ye-yei pwi. <verse eid="EPH 1:4"/><verse number="5" style="v" sid="EPH 1:5"/>Owo shiri, tna do shanyi nu nyi wa ze yi owo aɓi, cenu a zhin wa tnu Yesu Kristi yi wafi ntu yi ɓo. Wa zhin ce ntuge wo ɓei n cei pma nu.<verse eid="EPH 1:5"/></para>
  <para style="p">
    <verse number="6" style="v" sid="EPH 1:6"/>Mwa-mwa n Shekwoyi aba ntu n wo alheri ɓo n wo ye-yei nwa zeya puyi, ntuge yi zhin owo Nugun ye-ye yi aɓi nu. <verse eid="EPH 1:6"/><verse number="7" style="v" sid="EPH 1:7"/>Owo alheri mwa lo n yi aba har wa eyi alaifi kuya n wo Nugun ami yi, oza n wa gni yi nyi. <verse eid="EPH 1:7"/><verse number="8" style="v" sid="EPH 1:8"/>Woi la owo alheri mwa-mwayi ze kpeyi. Gama wo kpeyi ye lo sarai n nya yi n kwo gna bmiya ntu yi ɓo n sayi vinya.<verse eid="EPH 1:8"/></para>
  <para style="p">
    <verse number="9" style="v" sid="EPH 1:9"/>Shekwoyi ku owo asiri wu yi nkwo ɓei so shi, dalili n wa tnu n Kristi yi, enya n wa zhin shiri dna n sun-sun gye tunyi n sapa. <verse eid="EPH 1:9"/><verse number="10" style="v" sid="EPH 1:10"/>Owo nufi nu nyi, nge sanu nsa lasi wo ɓa yei zhi n gnisun, aba n yi nyi vinya n eshe kwo n anyi, ya gnisun n woi dna Kristi nyalo-nyalo. <verse eid="EPH 1:10"/><verse number="11" style="v" sid="EPH 1:11"/>Ntu nya ɓo n Kristi n ku zhin, yi ku ze a cauta n Shekwoyi aba n ɓa da wo agma, gama dna n Shekwoyi shiri wo ɓei kni yi tunyi n sapa, aɓo vinya ɓei zhin shiwo ɓo zhin shiri nu. <verse eid="EPH 1:11"/><verse number="12" style="v" sid="EPH 1:12"/>Shekwoyi ɓeye vinya kwonu ge ya la Shekwoyi tu, ya gawo mwa-mwa ntu n na aɓo a yakwo ye nwa zhin yi nyi, n yi zhin aza kmisunyi n ɓa ga Kristi gaiciya nyi.<verse eid="EPH 1:12"/></para>
  <para style="p">
    <verse number="13" style="v" sid="EPH 1:13"/>Ntu nya ɓo n Kristi wa zhin nyi, ofye vinya ce n fya wo nabari manayi shi oza ɓa pwo, fya ga Kristi gaiciya nyi, a tufye eze n Zafun Gyi-gyi-yi ge fye zhin Kristi nya nu, oza n na ɓei zhin wo alkawali ga a Yesu viyi nyi. <verse eid="EPH 1:13"/><verse number="14" style="v" sid="EPH 1:14"/>Owo ase-se n yi mi zhin Shekwoyi tuze nu ge, wo ɓa gayi anya vinya n wa zhin yi alkawali, Zafun ase-se n yi mi wuyi ge Shekwoyi la yi lu si, wa ɓe yi n wohin tukwo aba, dalili nyi n jesun n kwo ɓa zhin ya ci yi Shekwoyi.<verse eid="EPH 1:14"/></para>
  <para style="p">
    <verse number="15" style="v" sid="EPH 1:15"/>Cenu zhin, tunyi esa n mi ɓei wo fye gaiciya ga ɓo dna n Dagayi Yesu, n ye-yei nfye wu a Yesu viyi n nna aba vinya nyi. <verse eid="EPH 1:15"/><verse number="16-17" style="v" pubnumber="16,17" sid="EPH 1:16-17"/> Mito fa Shekwoyi godiya zhinɓo ntu fye ɓon. Mi zhin fye aduwa n esai vinya mi-i nya Shekwoyi, Dagayi Yesu Kristi Dada, wa ga fye ɓeyekpe, fya gye dei-dei, fya bwa awyega kwo nyikado nu zhin Kristi a, n na aɓei vinya n wo ku zhin fye nyi. <verse eid="EPH 1:16-17"/><verse number="18" style="v" sid="EPH 1:18"/>Mi zhin aduwa, n na bai of ye abugba ɓa bwa buzangna, n na bai nfye ɓa gye nya wye n na bye, n wo yi fye fya gni nya bwa n wo yi nyi. Miye fya kpe ge Shekwoyi la ze nyabwai, ntu ge eyi n yi zhin Kristi a nya nyi aku yi gawo. <verse eid="EPH 1:18"/><verse number="19" style="v" sid="EPH 1:19"/>Mi zhin aduwa ge fye ɓa ya awyega bwa, shi owo iko nyi ge kwa bma aza zhin nu nɓa gawo gaiciya. <verse eid="EPH 1:19"/><verse number="20" style="v" sid="EPH 1:20"/>Iko dnagmayi ye nu bwa jesun n kwo ɓei la Kristi kala n efi, kwa se wo ase tu n Shekwoyi bwai-zhe-bwa n eshe. <verse eid="EPH 1:20"/><verse number="21" style="v" sid="EPH 1:21"/>Ndu esu doho-dohoi, kwo abegyiyi doho-dohoi. E, owo mwamwa du zaho-zahoi nya lo, n na anyi ye kwo anyi do n ɓaye ɓeɓelo nyi. <verse eid="EPH 1:21"/><verse number="22" style="v" sid="EPH 1:22"/>Shekwoyi ku anya fi n wo apita sinta woi lawo ze Tukwoda ikklisiya nya vinya. <verse eid="EPH 1:22"/><verse number="23" style="v" sid="EPH 1:23"/>Nkwo zhin wo nayi nyi n nu-nuyi n wohin tukwoyi Tukwoda n Nyagayi doho-dohoi nya, abaho-bahoi.<verse eid="EPH 1:23"/></para>
  <chapter eid="EPH 1"/>
  <chapter number="2" style="c" sid="EPH 2"/>
  <para style="s1">Sapai Nsayiye-yi</para>
  <para style="p">
    <verse number="1" style="v" sid="EPH 2:1"/>Nsa dohoi fye ɓei fi n Shekwoyi knitu sinta, n zunkni zhi nyalonyalo ntu n fye alaifi ɓo. <verse eid="EPH 2:1"/><verse number="2" style="v" sid="EPH 2:2"/>Fye ɓei gni zan-zan n begye yi, n gye azaje, n nu-nuyi n na laifiyi, fyei zhin Satan ɓeye, esu dnagmayi anyi bmana nya, n wo zhin tnu-tnu lo n saiye n na aza bugba, n ɓa zhin gaba n Dagayi nyi. <verse eid="EPH 2:2"/><verse number="3" style="v" sid="EPH 2:3"/>Yi ɓei wu lo nu n sapai, eyi ase-se yi wu enya n kwo dna n yi mi, yi zhin aɓo nukwoyi doho-hohoyi shi eyi a shakpe, kwo eyi a nubo zhin nukwoyi gnayi. Yi ɓei ya n tna bmiya yi shi a ɓei mayi n nayi nukwoyi, nfi n Shekwoyi minagyi sinta ngye zaho-zahoi.<verse eid="EPH 2:3"/></para>
  <para style="p">
    <verse number="4" style="v" sid="EPH 2:4"/>Ama Shekwoyi n sun-sun gye mwa, wa yeyi n mwa. <verse eid="EPH 2:4"/><verse number="5" style="v" sid="EPH 2:5"/>Kwo da yake, yi ɓei fi-fiyi n zafun, akni zun yi ntu eyi alaifi ɓo, wa ga yi eyi a wye-wyei n jesun esanu n wo ɓei la Kristi kala n efi, ntu n wo ye-ye ɓo nu yi ku gni-gni bwa. <verse eid="EPH 2:5"/><verse number="6" style="v" sid="EPH 2:6"/>Wa kuyi kala n vingwo fi n mwa-mwa n gnisun n Kristi yi. Aba n yi sase n gnisun n woi n eshe mi, ntu nya ɓo n Yesu Kristi ɓei zhin nyi. <verse eid="EPH 2:6"/><verse number="7" style="v" sid="EPH 2:7"/>Nsaiye Shekwoyi ɓa mi wa wuyi misali shi wo alheri mwa, n gye shi wa wuyi dna n nya n wa zhin gayi, dna n Yesu Kristi nyi.<verse eid="EPH 2:7"/></para>
  <para style="p">
    <verse number="8" style="v" sid="EPH 2:8"/>Ntu n wo alheri ɓo ala fye gni, n tu gefya ga Kristi gaiciya, gaiciya ga n kwo nyi kwo to zhin efye nya nu n, kwo zhin Shekwoyi cauta nu n wa ga fye. <verse eid="EPH 2:8"/><verse number="9" style="v" sid="EPH 2:9"/>Gni-gni to zhin lada, ntu ɓemana zhin ɓo nun, n ya zhin n ntu cenu, zaho-zahoi to kunce lo a sawo ami da cen. <verse eid="EPH 2:9"/><verse number="10" style="v" sid="EPH 2:10"/>Shekwoyi nu na zhin yi, yi ze anya n yi ku ze n saiye nyi, woi gayi wye-wyeyi dna n Kristi Yesu. Tunyi n sapa nu n wa zhin shiri ye, ntu ge ya bma azaje zhin dna n wye-wyeyi ye, n yi la bwa nyi.<verse eid="EPH 2:10"/></para>
  <para style="p">
    <verse number="11" style="v" sid="EPH 2:11"/>Fye to ze amwi n ge nsapai fye ɓei zhin aza nu n tna kaciya, a Yahudiyi ɓai yi fye ge aza nɓa ta wo Shekwoyi dnan, aza tna gyi-gyi (ama oɓa bugba ce, ɓei ye tu cegye koda yake ɓa ɓei zhin ɓai zhin aɓo ngye a Shekwoyi dnawo yi, gama ɓa ɓei zhin ɓai zhin kaciya, tuze nu nge ɓa zhin Shekwoyi anya.) <verse eid="EPH 2:11"/><verse number="12" style="v" sid="EPH 2:12"/>Fye pa ge nsapai fye ɓei nyi n tna Yesu, fye ɓei zhin Shekwoyi aɓi nuwunyin nu, woi to ɓei zhin fye alkawalin n wo ɓa bma fye zhin ma, fye ɓei ku bwi n tna Shekwoyi, n tna awyetu.<verse eid="EPH 2:12"/></para>
  <para style="p">
    <verse number="13" style="v" sid="EPH 2:13"/>Ama nsaiye, fye zhin Yesu Kristi anya nu, kwo shi kwo nyi fye ɓei mwa kpa n Shekwoyi, n saiye aku ɓe n fyei vi-viyi n woi, ntu n nya ɓo n Yesu Kristi wa zhin ga yi n wo amiyi nyi.<verse eid="EPH 2:13"/></para>
  <para style="s1">Yesu La Yi Tagyi Do</para>
  <para style="p">
    <verse number="14" style="v" sid="EPH 2:14"/>Gama Kristi nu zhin zokwo eyi bugba fu nya. Wo la yi ga jedoɓe na Yahudiyi yi n fyei abyedo, woi zeyi zaknayi aɓi, ngye shi wa ɓa nyakunpa ya n kwo ɓei n yi gna aje nyi. <verse eid="EPH 2:14"/><verse number="15" style="v" sid="EPH 2:15"/>Owo fi la nuwun gmiya, n kwo ɓei dna n yi atasin nyi, n na Yahudiyi awyidna ɓei ɓe n cei n na byedo bwayi gmi-gmi ya nyi, gama wa fi n na bai wa zo zokwo yi nu, wa ku aza n gun abaye n ɓa ɓei zhin ɓai zhin gaba n na ajeyi nyi, wa zeɓa owohin nya. Wato wo la yi ye ɓedo ya ze oza woi-woi gmanyi, n sayi bugbafu yi la ɓe. <verse eid="EPH 2:15"/><verse number="16" style="v" sid="EPH 2:16"/>Shi yi ku ze aga nayi gmanyi nya nyi, minagyi n kwo ɓei dna n na tasin nyi kwo ku zo, wo la yi ga jedoɓe n Shekwoyi, ngye shi wa fi tu n zundu ntu yi ɓo. <verse eid="EPH 2:16"/><verse number="17" style="v" sid="EPH 2:17"/>Woi la ɓe fye n Nabari manayi bugbafu nya yi efye abyedo, nfye ɓei mwa kpa n woi nyi, eyi a Yahudiyi yi ɓei wo viviyi n woi. <verse eid="EPH 2:17"/><verse number="18" style="v" sid="EPH 2:18"/>Nsaiye eyi vinya, ko Yahudiyi kwo abyedo, ɓami wa ɓe Shekwoyi Dada aba, n Zafun Gyi-gyi-yi bmazhin yi, ntu n nya ɓo n Kristi ku zhin ga yi nyi.<verse eid="EPH 2:18"/></para>
  <para style="p">
    <verse number="19" style="v" sid="EPH 2:19"/>Nsaiye fye to zhin a zhiɓei nu n Shekwoyi aban, kwo a zhiɓei n; eshen, ama fye zhin Shekwoyi apuwa da nu, Shekwoyi-kni aɓi, fye zhin Shekwoyi puwa azanu, n gnisun n a Yesu viyi ajei.<verse eid="EPH 2:19"/></para>
  <para style="p">
    <verse number="20" style="v" sid="EPH 2:20"/>Fye gni agni kpe n sayi n nyakun goro manayi nu, atnu-tnuyi n na nabiyi. Nyakun bwakwonu kuta ho, Yesu Kristi nu n wohin tukwo yi. <verse eid="EPH 2:20"/><verse number="21" style="v" sid="EPH 2:21"/>Eyi n ya ga gaiciya nyi akuyi ɓedo peceiye n Kristi yi, n gye nyakun manayi n kwo mwa cici ntu Shekwoyi ɓo. <verse eid="EPH 2:21"/><verse number="22" style="v" sid="EPH 2:22"/>Akuyi ɓedo n woi n yi azajei dna n Zafun, yi-i ku ze Shekwoyi ase-se ba.<verse eid="EPH 2:22"/></para>
  <chapter eid="EPH 2"/>
  <chapter number="3" style="c" sid="EPH 3"/>
  <para style="s1">Shekwoyi Iko N Yi Mi</para>
  <para style="p">
    <verse number="1" style="v" sid="EPH 3:1"/>Omi Bulus Yesu Kristi fyenu, mi dyna n kurkuku ntu n fye ɓo nu, ntuge mi zhin waʼazi ge efye abyedo fye zhin Shekwoyi nya nu ce. <verse eid="EPH 3:1"/><verse number="2-3" style="v" pubnumber="2,3" sid="EPH 3:2-3"/> Lale fye kpelo ge, Shekwoyi la tnu-tnu ye gami, ma wu fye Shekwoyi alheri n fye aba, shi mi ɓei gna fye n mi wasika ho, Shekwoyi nu ɓei wumi shiri ye asiri nge abyedo filo ce n wo alheri. <verse eid="EPH 3:2-3"/><verse number="4" style="v" sid="EPH 3:4"/>Mi da deye ntuge fya kpe ge mikpe aɓei yelo vinya. <verse eid="EPH 3:4"/><verse number="5" style="v" sid="EPH 3:5"/>Nsapai Shekwoyi to ɓei wu wo shiri ye nwo aza aban, ama nsaiye wola kwo guya wu owo atnu-tnuyi n anabi yi dna n Zafun Gyi-gyi-yi.<verse eid="EPH 3:5"/></para>
  <para style="p">
    <verse number="6" style="v" sid="EPH 3:6"/>Asiriyi honyi, nge abyedo ɓa bwa oɓa robo dna n wo nyabwa ngyisun n Shekwoyi aɓiyi, ala ɓa gni, yi ɓa ze owo ikklisiya. Shekwoyi alkawali adnagmayi vinya zhin ɓa nya nu ce, dna n Kristi, sanu nɓa gwo Nabari manayi Kristi nya, n ɓei nwa zhin ga ɓa nyi. <verse eid="EPH 3:6"/><verse number="7" style="v" sid="EPH 3:7"/>Shekwoyi la esa manayi gami, ma gna aza owo shiri ye ɓo, woi la ikwo gami n kpezhin yi ma zhin kwo n bmiya.<verse eid="EPH 3:7"/></para>
  <para style="p">
    <verse number="8" style="v" sid="EPH 3:8"/>Fye dnawye fa gye kwo shi ko nyi mito ɓei zhin ɓeho nu a gami kwon, emi nu nmi zhin. Yesu viyi gbeloyi n wolo n na anyi, dudu lonu a ɓei kni mi nu n na agmada manayi ye ɓo, ma gna abyedo Nabari Dagayi nyabwa n kwota shan zon, n kwo lo ntu n ɓa ɓo dna n Kristi nyi. <verse eid="EPH 3:8"/><verse number="9" style="v" sid="EPH 3:9"/>Ma wu aza vinya nge Shekwoyi nu zhin abyedo gniyi ce, shi oza n wa zhin anya vinya nyi, wa zhin shiri tunyi n sapa.<verse eid="EPH 3:9"/></para>
  <para style="p">
    <verse number="10" style="v" sid="EPH 3:10"/>Ntu kniɓeyi a? Ntu ge wa wu abegyi yi n anyi bmana shi wo cecei, esa nu n agye owo aɓi a Yahudiyi n abyedo yi n ɓedo fi n wo ikklisiya. <verse eid="EPH 3:10"/><verse number="11" style="v" sid="EPH 3:11"/>N zokwo n wa zhinkwo shiri dna n Yesu Kristi eyi Dagayi nyi.<verse eid="EPH 3:11"/></para>
  <para style="p">
    <verse number="12" style="v" sid="EPH 3:12"/>Nsaiye yi ɓa mi ya ɓe Shekwoyi aba cewo n tna edna, ya ɓe ntna bugba ashan-shan, sanu n ya ɓe n gaiciya ga yi dna Kristi.<verse eid="EPH 3:12"/></para>
  <para style="p">
    <verse number="13" style="v" sid="EPH 3:13"/>Ntucenu fye to bma bugba ya ntu nyaɓo n ɓa zhin mi n ya nyin, Mi sin wahala ntu fye ɓonu, kwo bmiya lo fya gma fya bwa bugba kala ntu ce. <verse eid="EPH 3:13"/><verse number="14-15" style="v" pubnumber="14,15" sid="EPH 3:14-15"/> Sanu mapa owo ɓeyekpe ɓo nwo shiri mwa-mwa yi, ma ce akwo-kwo ma zhin aduwa ga Dada Ikklisiya nya. <verse eid="EPH 3:14-15"/><verse number="16" style="v" sid="EPH 3:16"/>Ma zhin aduwa ge dna n wo nyabwa dnagmayi n kwo ta shan zo nyin wo ɓa ga fye awyega n fye bugbami owo Zafun Gyi-gyi-yi nya. <verse eid="EPH 3:16"/><verse number="17" style="v" sid="EPH 3:17"/>Mi zhin aduwa n na bai Kristi wa dna nfye a bugba mi n mwa cici, wa sase dna n fye mi, shi fye gawo gaiciya. Fa fya mi zhi dna n Shekwoyi ye-ye ɓo wo-wo nya. <verse eid="EPH 3:17"/><verse number="18-19" style="v" pubnumber="18,19" sid="EPH 3:18-19"/> Fya mi fyabwa awyega shi Shekwoyi aɓi kunce ɓa bwa, ngye shi wo ye-ye nyi nkwo kpayi, nkwo pata yi, n kwo lo-loyi, n kwo lawu yi, fya wo ye-ye shan n fyehin, kwo da yake kwo mwa lo, nfye ta gye okwo abwa yazhi ban, kwo fya kpe kwo ye vinyan, nna bai n fye ɓa ze anu-nuyi n Shekwoyi n wohin tukwo.<verse eid="EPH 3:18-19"/></para>
  <para style="p">
    <verse number="20" style="v" sid="EPH 3:20"/>Nsaiye, mwa-mwa n Shekwoyi aba, n wa lo tnu-tnu n wo ikwo dnagmayi n yimi, wo ɓami wa zhin enya ndu ngye shi yi ɓa mi ya nya, kwo ya nuna n duyi aduwa dnagmayi zhin, eyi aɓo pwawo nubo zhin, n ya awyetu yi. <verse eid="EPH 3:20"/><verse number="21" style="v" sid="EPH 3:21"/>Fye gawo mwa-mwa nyalo-nyalo ntu n wo shiri gni-gni nya ɓo, ntu ikklisiya ɓo dna n Yesu Kristi.<verse eid="EPH 3:21"/></para>
  <chapter eid="EPH 3"/>
  <chapter number="4" style="c" sid="EPH 4"/>
  <para style="p">
    <verse number="1" style="v" sid="EPH 4:1"/>Mi gyi fye wye, emi nmi dna n kurkuku ntu Dagayi bauta ɓo nyi, fye zan-zan fya zhin aɓo n kunce n na zayi n na la ɓa kni, ntu n anabarka wo-wo yi ye pya ɓo. <verse eid="EPH 4:1"/><verse number="2" style="v" sid="EPH 4:2"/>Fye gba fyehin tukwo fya zhin peceiye, fye zhin hakuri n na ajeyi, ntu ye-ye ɓo to fya gye aje laifin ngye nya ho nun. <verse eid="EPH 4:2"/><verse number="3" style="v" sid="EPH 4:3"/>Fye zhin atna fya fa Zafun Gyi-gyi-yi wa dna fye n zokwo nlonu fya sa-se n najei n bugbafu yi.<verse eid="EPH 4:3"/></para>
  <para style="s1">Aɓo Zaho-zahoi Ɓa Mi Wa Zhin</para>
  <para style="p">
    <verse number="4" style="v" sid="EPH 4:4"/>Yi zhin aga nanyi gmanyi nyanu, yi n Zafun gmanyi nu, ai la yi yi ntu n na aɓo a manayi ɓo. <verse eid="EPH 4:4"/><verse number="5" style="v" sid="EPH 4:5"/>N yi aba, yi n Dagayi gmanyi nu, gaiciya ga gmanyi, baptisma gmanyi. <verse eid="EPH 4:5"/><verse number="6" style="v" sid="EPH 4:6"/>Yi n Shekwoyi gmanyi nu, Oda nwo tu n na aza sin vinya, woi sase dna n yi vinya woi lo tnu-tnu n yi. <verse eid="EPH 4:6"/><verse number="7" style="v" sid="EPH 4:7"/>Kristi n la ɓe-kpezhin ga zaho-zahoi enya nwo n cei pma ya bwa dna n wo nyabwa gna.<verse eid="EPH 4:7"/></para>
  <para style="p">
    <verse number="8" style="v" sid="EPH 4:8"/>Zabura kayi ɓei kuci ge sanu n Kristi ɓei jeze lo eshe dna n nasara n wo kalala avun n vingwo, n nasarayi n shetan tukwo, wa ga aza acauta n mwa begye. <verse eid="EPH 4:8"/><verse number="9" style="v" sid="EPH 4:9"/>Woi cige wo ɓei jeze lo eshe mi, kwa wu nuge wo ɓei gmi n eshe mi wa kashi ɓe anyi har anyi sinta. <verse eid="EPH 4:9"/><verse number="10" style="v" sid="EPH 4:10"/>Oza n wa kashi ɓenyi, owo nu na jeze lo, n na bai n wo ɓa nu anya vinya n wohin, n anyimi har n she yi ɓe. <verse eid="EPH 4:10"/><verse number="11" style="v" sid="EPH 4:11"/>Azaho n yimi a ku ɓe-kpezhin gaɓa, ngye atnu-tnuyi, aza ho wa gaba waʼazi kpe-zhin, azaho ɓami ɓa gni aza ɓe cei n Kristi aba, ɓai bma ɓa zhin ɓa kpema wo ngye oɓa Gniyi. Azaho ɓa shi Shekwoyi aza bwa, ngye a knikna yi ɓai wuɓa, ɓai dnaɓa n Shekwoyi zokwo. <verse eid="EPH 4:11"/><verse number="12" style="v" sid="EPH 4:12"/>Kni nu zhin woi gayi ɓe-kpezhin n nabai ya kpe aɓo zhin n bmiya? N na abai Shekwoyi aza ɓami ɓa zhin tnu-tnu manayi gawo, ɓa mi ikklisiya, Kristi nayi kwa mwa kwa bwa kala. <verse eid="EPH 4:12"/><verse number="13" style="v" sid="EPH 4:13"/>Har ya ga gaiciya gmanyi ntu n yi gni-gni ɓo, n yi Gniyi, Shekwoyi Nugun, ya mwa fi n Dagayi, E, har ya si aba n Kristi ɓa dna n yi mi dei-dei.<verse eid="EPH 4:13"/></para>
  <para style="p">
    <verse number="14" style="v" sid="EPH 4:14"/>Nnavun yita shan ze ngye aɓin, yi shan abugba do na anya ɓo n yi ga gaiciya n, ntuge aza ɓe yi n wuwu akata nya yi, yi gye ngye gaiciya nu. <verse eid="EPH 4:14"/><verse number="15-16" style="v" pubnumber="15,16" sid="EPH 4:15-16"/> Nkwo apita yivi gaiciya dna n ye-ye nsai vinya, yida gaiciya, yi zhin aɓo dna n gaiciya, yi sase dna n gaiciya, n na bai ya ze ngye Kristi n wo zhin owo nayi tukwo danyi, wato Ikklisiya, Dna n wo ɓewu nayi vinya nku aje dei-dei, oga dohodohoi n kwo zokwoyi, kwoi bma do zhin, n na bai n nayi vinya ɓa bwa lafiya, kwa mwa n nu-nuyi n yeyi.<verse eid="EPH 4:15-16"/></para>
  <para style="s1">Zan-zan Dna Wye- Wyeyi Woiwoyi</para>
  <para style="p">
    <verse number="17-18" style="v" pubnumber="17,18" sid="EPH 4:17-18"/> Mi daɓo n fyei dna n Dagayi, fyeto shan ase-se ngye a tna viyin, ntuge awye nku ɓa bua, aɓo ku ɓa gmi aje. Oɓa bugba gu-guyi lo n nunuyi n wyegmayi, ɓa mwa kpalo n wye-wyeyi Shekwoyi nya yi, ntuge ɓaku ɓa bugba gu, to ɓa wowon, ɓa ta kpewo a zokwo ye lon. <verse eid="EPH 4:17-18"/><verse number="19" style="v" sid="EPH 4:19"/>Ɓata damu lo n ɓe nukoyi kwo ɓemanayin, ɓa ku ɓahin ga a ɓenukwoyi zhin. Ɓata fa ɓeho zhin ɓo, nɓa bugba nukwoyi, nɓa shakpe yi gna ɓa ge ɓa zhin m.<verse eid="EPH 4:19"/></para>
  <para style="p">
    <verse number="20" style="v" sid="EPH 4:20"/>Ama Kristi to ɓei wufye n lo nun. <verse eid="EPH 4:20"/><verse number="21" style="v" sid="EPH 4:21"/>Ngye fye ku owo begye wo, fyei ku owo fyei ku owo gaiciya tumwi, <verse eid="EPH 4:21"/><verse number="22" style="v" sid="EPH 4:22"/>To, fyeku a nayi kwo-kwoi ya, n kwo ɓei zhin aɓe a nukwoyi nyi, n kwo la bo vinya n nu-nuyi n shakpei.<verse eid="EPH 4:22"/></para>
  <para style="p">
    <verse number="23" style="v" sid="EPH 4:23"/>Nsaiye efye hali n fye a nubo zhin yi, tilas ɓa shando cici ɓa ze amanayi. <verse eid="EPH 4:23"/><verse number="24" style="v" sid="EPH 4:24"/>E, tilas fya ze aza woi-woi, n gyi-gyi-yi n bmiya. Fye ku nayi woi-woi ye kpe.<verse eid="EPH 4:24"/></para>
  <para style="p">
    <verse number="25" style="v" sid="EPH 4:25"/>Fye to zhin akata cefi ajen, fye da gaiciya, ntuge yi zhin aje aga nu, idan ya ce a kata fi aje yi kni aje bugba nu. <verse eid="EPH 4:25"/><verse number="26" style="v" sid="EPH 4:26"/>N ha gyi minagyi to zhin laifi ha fa minagyi yi fi n ho min, to fa nyipyeyi kwa shin hoi gyi minagyin, ku kwo ze amwi npye.<verse eid="EPH 4:26"/></para>
  <para style="p">
    <verse number="27" style="v" sid="EPH 4:27"/>Gama n ha gyi minagyi, ho ga shetan apita tu ba nu. <verse eid="EPH 4:27"/><verse number="28" style="v" sid="EPH 4:28"/>Ndei oza wyivi lo, tilas wa fa evi wyiɓo, wa ya tnu-tnu zhin n wo abwayi, n nabai wa bma azaje zhin n ɓa gyi san lo. <verse eid="EPH 4:28"/><verse number="29" style="v" sid="EPH 4:29"/>To da ɓeda nukwoyin, bwa ɓedanu da n kwo ɓa bma aza zhin n ho daɓo n ɓai, enya n kwo ɓa gaba anabarka. <verse eid="EPH 4:29"/><verse number="30" style="v" sid="EPH 4:30"/>Fye to wun Zafun Gyi-gyi-yi bugba yan, ntu n fye zan-zan ɓon, Fye pa ge owonu na tufye ze har nyipyeyi n gni-gni n laifi ɓei nu ncei. <verse eid="EPH 4:30"/><verse number="31" style="v" sid="EPH 4:31"/>Fye kufa napye ɓo n minagyi yi, anyawu, ɓeda nukwoyi, fye to fa a tna ajeye kwa lo dna n fya tasin m. <verse eid="EPH 4:31"/><verse number="32" style="v" sid="EPH 4:32"/>Fye bwa bugba manayi n na jeyi, fyei ye n na jeyi, fyei zhin aje gafara shi Shekwoyi wa zhin fye gafara ntuge fye zhin Kristi nya nu nyi.<verse eid="EPH 4:32"/></para>
  <chapter eid="EPH 4"/>
  <chapter number="5" style="c" sid="EPH 5"/>
  <para style="s1">Zhin Ɓo Nkwo Ɓa Da Shekwoyi</para>
  <para style="p">
    <verse number="1" style="v" sid="EPH 5:1"/>Fye vi Shekwoyi aɓozhin n na aɓo vinya n fye ɓa zhin, shi oɓi ye-yeyi zhin wa shan owo dada nyi. <verse eid="EPH 5:1"/><verse number="2" style="v" sid="EPH 5:2"/>Fye ku nu n ye-yei ga aje, fya shan Kristi nwa ye n fyei nyi, wa ga wohin n Shekwoyi akun ngye hadaya, wa ku fye alaifi ya nyi. Ce a da Shekwoyi, ntuge Kristi ye-ye nfve aba, kwo zhin ngye tulare sunda yi nu nwo aba.<verse eid="EPH 5:2"/></para>
  <para style="p">
    <verse number="3" style="v" sid="EPH 5:3"/>A to sun anagbayin, kwo cegye kwo shakpe n fye min, fye to ye zaho wa sa fye ye n na ɓei pyan. <verse eid="EPH 5:3"/><verse number="4" style="v" sid="EPH 5:4"/>A nabari nukwoyi, ɓeda nukwoyi n na awyefan kasayi, ɓato zhin fye nyanun, fye pa aje Shekwoyi alheri ɓo, n wo zhin ga fye nyi fyei zhin godiya.<verse eid="EPH 5:4"/></para>
  <para style="p">
    <verse number="5" style="v" sid="EPH 5:5"/>Mi ye fya kpe ge, Kristi ebemi, n Shekwoyi ebemiyi kwo to zhin oza nyanu nwo tu cegyen, kwo shakpe woyi gama shakpe woyi zhin eshan gbayi nu. Woi ye anyi nya woi ga ɓa mwa-mwa ndu Shekwoyi. <verse eid="EPH 5:5"/><verse number="6" style="v" sid="EPH 5:6"/>Fye to ku vi akwocednayin n ɓa fan ye n laifi nyin, ntuge Shekwoyi minagyi nukwoyi tulo n na aza tukwo nɓa zhin abeye. <verse eid="EPH 5:6"/><verse number="7" style="v" sid="EPH 5:7"/>To gyi anugundo n na azai pya yin. <verse eid="EPH 5:7"/><verse number="8" style="v" sid="EPH 5:8"/>Gama koda yake n sapai efya bugba ɓei nu-nuyi n wyegmai, n saiye kwonu-nuvi lo n Dagayi buzangna yi, efya ɓe zhin kunce lo ɓa wu lonu. <verse eid="EPH 5:8"/><verse number="9" style="v" sid="EPH 5:9"/>Ntu n buzagna ye ɓo n kwo dna n fye nyi fye bwa enya nu zhin n kwo bmiva, n nya yi n kwo zhin gaiciya.<verse eid="EPH 5:9"/></para>
  <para style="p">
    <verse number="10" style="v" sid="EPH 5:10"/>Fye tumwi fya zhin ɓo n kwo da Dagayi. <verse eid="EPH 5:10"/><verse number="11" style="v" sid="EPH 5:11"/>Fye to dnabwa n anyi gmada nukwoyi n wyegmayin, ama fye gnakni ɓa, fya kpeɓa asiri ya. <verse eid="EPH 5:11"/><verse number="12" style="v" sid="EPH 5:12"/>Kwo zhin avinyikwo ɓo nu fya sa aɓei pya ye n ya, anyi gmada nukwoyi, n na a tna-ɓefyece zhin yi. <verse eid="EPH 5:12"/><verse number="13" style="v" sid="EPH 5:13"/>Ama esa n fya kpe ɓa asiri nya ya, buzagna kwa wu ɓa laifi bmi, sanu n ɓagye oɓa ababwi, azaho nɓa mi, kpekni ɓa ze buzangna aɓi. <verse eid="EPH 5:13"/><verse number="14" style="v" sid="EPH 5:14"/>Cenu zhin Shekwoyi woi daɓo, n wo ɓeda wa cige, “Fye kun agyewyi, o, gye-wanyi, fye kukala n efi, Kristi ɓa ga fye buzangna.”<verse eid="EPH 5:14"/></para>
  <para style="p">
    <verse number="15-16" style="v" pubnumber="15,16" sid="EPH 5:15-16"/> Fye zhin peceiye shi fye zhin aɓo ntu ge anyipyei aɓodnai nu, fyeto ku ze aza ma-man, fye la ce, fye zhin apma n sai n fye n cei lo, ntu ɓemana zhin ɓo. <verse eid="EPH 5:15-16"/><verse number="17" style="v" sid="EPH 5:17"/>Fye to zhin ɓo n tna nubo zhin, ama fye zhin atna fya kpe enya n Dagayi ye fya zhin. <verse eid="EPH 5:17"/><verse number="18" style="v" sid="EPH 5:18"/>To sin eje n, ntuge aɓo nukwoyi lo n mwa n kwo ɓe n cei, ama fye nu-nu n Zafun Gyi-gyi-yi wa dna fye n zokwo.<verse eid="EPH 5:18"/></para>
  <para style="p">
    <verse number="19" style="v" sid="EPH 5:19"/>Fye ta aza n na ajeyi n Dagayi tukwo, fyei da zabura, fyei kwo anyi agyi-gyi-yi. Fyei kwo anyi ga Dagayi nfye abugbami. <verse eid="EPH 5:19"/><verse number="20" style="v" sid="EPH 5:20"/>Fye zhin godiya ntu anya ɓo vinya ga Shekwoyi eyi Dada, dna n eyi Dagayi Yesu Kristi eye mi.<verse eid="EPH 5:20"/></para>
  <para style="s1">Puwa Asese N Lafiya Yi</para>
  <para style="p">
    <verse number="21" style="v" sid="EPH 5:21"/>Fye ga Kristi mwa-mwa, fyei gba fyehin tukwo n na aje aba. <verse eid="EPH 5:21"/><verse number="22" style="v" sid="EPH 5:22"/>Efye anyikwoza fye ga fyehin n fye aɓa akun, shi fye ga fyehin n Dagayi akun nyi. <verse eid="EPH 5:22"/><verse number="23" style="v" sid="EPH 5:23"/>Gama nyi kwoza dna n wo ɓa akun nu, shi ikklisiya dna n Kristi akun nyi. (Wa gawo wye-wyeyi, wa shi kwo bwa, wa ze okwo gniyi.) <verse eid="EPH 5:23"/><verse number="24" style="v" sid="EPH 5:24"/>Ntu cenu efye anyikwoza tile fya vi efye aɓa ɓeda, shi ikklisiya zhin kwa vi Kristi ɓeda nyi.<verse eid="EPH 5:24"/></para>
  <para style="p">
    <verse number="25" style="v" sid="EPH 5:25"/>Efye aɓa, fye ye nfye anyikwo yi, shi Kristi ɓei ye ikklisiya yi, wa fi ntu n kwo ɓo nyi. <verse eid="EPH 5:25"/><verse number="26" style="v" sid="EPH 5:26"/>Wa zekwo gyi-gyi yi ntna cegye, n zhan-zhan yi ya n batisma yi n Shekwoyi ɓeda yi. <verse eid="EPH 5:26"/><verse number="27" style="v" sid="EPH 5:27"/>Nna abai wa ga wohin tukwo kwo, ngye ikklisiya mwa-mwai ntna ɓenukwoi, kwo laifi ci gusa, n gyigyi yi n tna cegye. <verse eid="EPH 5:27"/><verse number="28" style="v" sid="EPH 5:28"/>Nlonu nu aɓa ɓaye nɓa anyikwoyi, ɓei ye n ɓai n gye ɓahin. Shi oza n wo nyikwoi ɓa ku ze gmanyi, ɓai oza ye nwohin nu woi zhin wohin ɓe mana, n wa ye n wo nyikwoyi. <verse eid="EPH 5:28"/><verse number="29-30" style="v" pubnumber="29,30" sid="EPH 5:29-30"/> Oza to lo n wo taye n wohin nayi n. Ama wo ye nkwoi woi zhin kwo ɓo n kwo bmiya. Shi Kristi lura n wo nayi, wato, ikklisiya n yi zhin kwo aganu nyi.<verse eid="EPH 5:29-30"/></para>
  <para style="p">
    <verse number="31" style="v" sid="EPH 5:31"/>Shekwoyi ɓeda n la wu pei-pei nge zanugbayi nwo nyikwoyi ɓa zhin nayi gmanyi nu, sanu nkwa ci ncei ge, “Tilas zanugbai wa fa owo dada n owo ʼyai, sanu wa pa mula, n na bai wa nyima owo nyikwo, oɓa ngun aba ɓa ze gmanyi.” <verse eid="EPH 5:31"/><verse number="32" style="v" sid="EPH 5:32"/>Mi kpe lo ge kwo dnaɓolo n na awyega bwa ba, ama mi si ɓesi nu ngye shi yi zhin aga nu dna n Kristi nayi nyi.<verse eid="EPH 5:32"/></para>
  <para style="p">
    <verse number="33" style="v" sid="EPH 5:33"/>Ngye shin ma cige, Tile oza ye n wo nyikwoyi ngye wohin tukwo nyikwoza ce tilas wa zhin atna wa ga owo oɓa mwa-mwa n mwa, woi vi wo ɓeda, woi ciwo, woi gawo mwamwa.<verse eid="EPH 5:33"/></para>
  <chapter eid="EPH 5"/>
  <chapter number="6" style="c" sid="EPH 6"/>
  <para style="p">
    <verse number="1" style="v" sid="EPH 6:1"/>Aɓi fye vi efye a dada ɓeda, nya nu n kwo kunce fya zhin, gama Shekwoyi nku ɓa kpe n efye eshe. <verse eid="EPH 6:1"/><verse number="2" style="v" sid="EPH 6:2"/>Gaho dada mwa-mwa n ho yai, deye kwo nu zhin wyi-dna kmisunyi n Shekwoyi awyidna n gun awo, nkwo zo n alkawali yi nyi. <verse eid="EPH 6:2"/><verse number="3" style="v" sid="EPH 6:3"/>Alkawali yi nu nyi, nge nha gaho dada mwa-mwa n ho yai, oho wyewyei ɓa mwakpa n nu-nu yi n anabarka yi.<verse eid="EPH 6:3"/></para>
  <para style="p">
    <verse number="4" style="v" sid="EPH 6:4"/>Efye aɓida ce fye wo, fye to zhin efye aɓi ɓa gyi minagyin, fyeto wan ɓa sun. Ama fye wuɓa zokwo ɓa mwa fi n Dagayi zokwo, dna n tata manayi fyei ga ɓa shawara manayi.<verse eid="EPH 6:4"/></para>
  <para style="p">
    <verse number="5" style="v" sid="EPH 6:5"/>A fyenu fye vi fye a dagayi ɓeda, fye zhin ɓa tnu-tnu n pwawoyi dna, fye zhinɓa tnu-tnu shi fye ɓa zhin Kristi nya nyi. <verse eid="EPH 6:5"/><verse number="6-7" style="v" pubnumber="6,7" sid="EPH 6:6-7"/> Fye to zhin tnu-tnu n kalayi n fye dagayi awyeba nu kawai n, ama fye zhin tnu-tnu cewo n sai vinya a gye fye zhin Kristi nya, fya zhin Kristi nya, fye zhin Shekwoyi ɓeye n bugbayi gmanyi. <verse eid="EPH 6:6-7"/><verse number="8" style="v" sid="EPH 6:8"/>Fye pa ge Dagayi ɓa gba fye ta ntu fye a tnu-tnu amanayi ɓo, kwo hoi zhin fyenu nu, kwo to hoi zhin fyenu nun.<verse eid="EPH 6:8"/></para>
  <para style="p">
    <verse number="9" style="v" sid="EPH 6:9"/>Efyehin ce a dagayi fye zhin efya fyenu ɓo n bmiya, shima gnaɓa ge ɓa zhin fye ɓo nyi, fye to fi ɓa edna n, fye pa nge fye zhin Kristi a fyenu nu, efye Dagayi gmanyi nu n ɓai, woi ta zhin taran.<verse eid="EPH 6:9"/></para>
  <para style="s1">Eyi Akala Kun N Shekwoyi Aba Nu</para>
  <para style="p">
    <verse number="10" style="v" sid="EPH 6:10"/>Nkmasun miye ma gnafye ge, efye akala ɓakun n Dagayi aba nu n ikwoyi dna n fye mi. <verse eid="EPH 6:10"/><verse number="11" style="v" sid="EPH 6:11"/>Fye kpe Shekwoyi akun kaya vinya, n na bai nfye ɓami fya gni-agni n Shetan yi, n wa dabara yi. <verse eid="EPH 6:11"/><verse number="12" style="v" sid="EPH 6:12"/>Gama yita sunkun n na azai nu, n ɓa zhin nayi n na amiyin, ama n na azai nɓato n nayi n, esu a nukwoyi n awyegma nya, n ɓa gyibe n anyi deye n na aljanuyi n ɓa fi n na anyi bmana nyi.<verse eid="EPH 6:12"/></para>
  <para style="p">
    <verse number="13" style="v" sid="EPH 6:13"/>Ntu cenu fye zhin apma n Shekwoyi a kun kaya doho-dohoi, fya sunkun n na anuwunyi n zokwo doho-dohoi nɓa kun da fye, sanu n na ku zo fyami zhi n na agni. <verse eid="EPH 6:13"/><verse number="14" style="v" sid="EPH 6:14"/>Ama ntuge fya mi fya zhin n lonu, tile fya pa shinpanya wao gaiciya n fye eshin, fya ku kpata wato ɓefyece kpe n na agu n Shekwoyi ɓoye nya. <verse eid="EPH 6:14"/><verse number="15" style="v" sid="EPH 6:15"/>Fye fi abuada n ɓa ɓa da fye zan-zan fyei lo Nabari Manayi da bugbafu nya n Shekwoyi. <verse eid="EPH 6:15"/><verse number="16" style="v" sid="EPH 6:16"/>Nkun doho-dohoi fye ɓa pma gaiciya ge, kwa ze fye kpata, kwa gwo fye aknawyi ya n shetan shefye nyi. <verse eid="EPH 6:16"/><verse number="17" style="v" sid="EPH 6:17"/>Fye ɓa kun kata gnigni-nya, n Zafun ebe yakwoyi, wato Shekwoyi ɓeda.<verse eid="EPH 6:17"/></para>
  <para style="p">
    <verse number="18" style="v" sid="EPH 6:18"/>Fye zhin aduwa cici, fye nya Shekwoyi ɓeho-ɓehoi n kwo dna n Zafun Gyi-gyi-yi ɓeye. Fye zhin atna n woi, fye pawo efya bukata ɓo, fye zhin aduwa ntu n na a Yesu viyi aje ɓo n na aba do. <verse eid="EPH 6:18"/><verse number="19" style="v" sid="EPH 6:19"/>Fye zhin mi aduwa fya nya Shekwoyi, wa gami aɓeda n ɓa kunce, shi mi gna aza Dagayi ɓeda n tna edna, mi-i wuɓa ge gni-gni zhin abyedo nyanu ce. <verse eid="EPH 6:19"/><verse number="20" style="v" sid="EPH 6:20"/>Mi dna n na awun nsaiye, ntu ge mi zhin Shekwoyi ɓeda ye waʼazi nu, ama fye zhin aduwa n na bai n mi ɓa gyi abye n ɓeda yi, n tna edna n kurkuku aba n mi dnanyi.<verse eid="EPH 6:20"/></para>
  <para style="p">
    <verse number="21" style="v" sid="EPH 6:21"/>Tikikus, emi zado ye-yei gaiciya da, nwo bmami zhin dna n Dagayi tnu-tnu nyi, wo ɓa gna fye shi mi lo n ya.<verse eid="EPH 6:21"/></para>
  <para style="p">
    <verse number="22" style="v" sid="EPH 6:22"/>Mi tnu n woi ntu n cenu wa gna fye eyi nabari, n na bai fya bwa bugba kala n ɓei n wa gna fye.<verse eid="EPH 6:22"/></para>
  <para style="p">
    <verse number="23" style="v" sid="EPH 6:23"/>Shekwoyi wo ga fye bugbafu, emi a Yesu viyi aje, n ye-yei, n gaiciya gayi, n Shekwoyi Dada aba n Dagayi Yesu Kristi yi. <verse eid="EPH 6:23"/><verse number="24" style="v" sid="EPH 6:24"/>Shekwoyi alheri n anabarkayi, ɓa kunsun n na azai nɓa ye eyi Dagayi Yesu Kristi n bugbai gmanyi.<verse eid="EPH 6:24"/></para>
  <chapter eid="EPH 6"/>
</usx>
