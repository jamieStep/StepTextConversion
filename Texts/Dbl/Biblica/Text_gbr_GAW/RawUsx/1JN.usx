<?xml version="1.0" encoding="UTF-8"?>
<usx version="3.0">
  <book code="1JN" style="id">- Alkawali Woiwoyi (Gbagyi New Testament)</book>
  <para style="rem">Copyright © 1997 by Biblica, Inc.®</para>
  <para style="h">YOHANNA I</para>
  <para style="toc1">Yohanna Kmisunyi</para>
  <para style="toc2">Yohanna I</para>
  <para style="toc3">Yohanna I</para>
  <para style="mt1">YOHANNA KMISUNYI</para>
  <para style="im">Yohanna wasika Kmisunyi</para>
  <para style="im">Ɓeda awyega Yohanna nya</para>
  <para style="im">Nyakayi–Yohanna nu</para>
  <para style="im">Aba nwo Bei dna–A ta kpe lon</para>
  <para style="im">Aye–A.D. 90–95</para>
  <para style="im">Aɓo nɓa kafi–Yohanna nu ɓei ka wasika ye woi la kwo, ga a Yesu viyi nwo ɓei nɓai fi nwo bugba. Wa ka ga ɓa woi yi ɓa ge owo aɓi nawyi, wa wu ɓa shi kwo kunce aviyi ɓa zan-zan. Wo ɓei ya ɓa wu ngye shi Yesu ɓei ɓe ngye oza. Wa gyi abye woi wu ge oza nwo ku Yesu kpeye wo ku Dada kpeye. Aza nɓa to kpe Yesu yem, ɓa to kpe Dada yem, ai gna ge ɓa kpe Dada ye-ye ye dna nɓa wye-wyeyim, ntu ge Shekwoyi zhin ye-ye nu. Nyaho to lo nkwo ɓa zhin yi ya wo odna, nsayi ko nnabye m.</para>
  <para style="iot">Aɓo-tukwo:</para>
  <para style="io1">1. A Yesu-viyi jedoɓe n Shekwoyi <char style="ior"><ref loc="1JN 1:1-10">1:1-10</ref></char></para>
  <para style="io1">2. Gbega woiwoyi yeye nya <char style="ior"><ref loc="1JN 2:1-17">2:1-17</ref></char></para>
  <para style="io1">3. Pmagna tu Yesu nuwunyi tukwo <char style="ior"><ref loc="1JN 2:18-29">2:18-29</ref></char></para>
  <para style="io1">4. Yesu-viyi abo zhin-zhin <char style="ior"><ref loc="1JN 3:1-24">3:1-24</ref></char></para>
  <para style="io1">5. Amalami katai <char style="ior"><ref loc="1JN 4:1-6">4:1-6</ref></char></para>
  <para style="io1">6. Shekwoyi ye-ye <char style="ior"><ref loc="1JN 4:7-21">4:7-21</ref></char></para>
  <para style="io1">7. Gaiciya ga nasara <char style="ior"><ref loc="1JN 5:1-21">5:1-21</ref></char></para>
  <para style="imte1">Yohanna Kmisunyi</para>
  <chapter number="1" style="c" sid="1JN 1"/>
  <para style="s1">Shekwoyi Zhin Buzangna Nu</para>
  <para style="p">
    <verse number="1" style="v" sid="1JN 1:1"/>Kristi ɓei n wye-wyeyi kafin a zhin anyi, har emi n mihin tukwo maku gyewo nmi awyei, maku wo wo woi daɓo, ma wo to bwa nmi abwai, Wo zhin Shekwoyi ɓeda wye-wyeyi nya nu. <verse eid="1JN 1:1"/><verse number="2" style="v" sid="1JN 1:2"/>Oza deye n wo zhin wye-wyeyi nyi, woi gmi n Shekwoyi aba nyi, aku wo wuyi, yi zhin seida ge yiku gye wo. Mi da Kristi nu ɓo, n wo zhin wye-wyeyi nyalo-nyalo nya nyi, wo ɓei kunsun n Dadayi a wuyi wo. <verse eid="1JN 1:2"/><verse number="3" style="v" sid="1JN 1:3"/>Ma gnafye njesun, yi gnafye oɓo nu n yi ku gye yi ku to bwa, nna abai fya bwa jedoɓe n na gmadai n yi cei lo n Dadayi n Yesu Kristi owo Nugun. <verse eid="1JN 1:3"/><verse number="4" style="v" sid="1JN 1:4"/>Nfya zhin shi ma kafi n wasika ye, efyehince fya ku nu n bugba buyi, n yihinɓe.<verse eid="1JN 1:4"/></para>
  <para style="p">
    <verse number="5" style="v" sid="1JN 1:5"/>Ɓeda nyi n Shekwoyi wa da nge yi gnafye, nge Shekwoyi zhin buzangna nu wyegma to nyi n wo aban. <verse eid="1JN 1:5"/><verse number="6" style="v" sid="1JN 1:6"/>Ntucenu n ya ci ge yi zhin owo anugundo nu, ama ya gyi abye n zan-zan yi fi n wyegma n laifi yi, yi ce akatanu. <verse eid="1JN 1:6"/><verse number="7" style="v" sid="1JN 1:7"/>Ama n yi zan-zan fi n buzangna Shekwoyi nya, shi Kristi ɓei zhin nyi, yi n jedoɓe yi lo n bugba buyi n na ajei, Yesu owo Nugun ami ɓa zhanyi ya na laifi vinya.<verse eid="1JN 1:7"/></para>
  <para style="p">
    <verse number="8" style="v" sid="1JN 1:8"/>Nyacige yi to n laifi yi lon, yi dna yihin kwoce nu, yi na gaiciya aɓo. <verse eid="1JN 1:8"/><verse number="9" style="v" sid="1JN 1:9"/>Ama n ya da eyi alaifi nwo aba, yi ɓa mi ya kpema wo wa zhin yi gafara. Wa zhanyi ya n ɓenukwoyi vinya. Kwo wulo cewo n Shekwoyi aba, wa zhinyi lonu ntuge Kristi ɓei lafi ntuge wa zhanyi alaifiya. <verse eid="1JN 1:9"/><verse number="10" style="v" sid="1JN 1:10"/>N ya gna yi to zhin laifin, yi ce akata nu yi-yi Shekwoyi ge zakata, gama wa ci ge, yi ku laifi zhin.<verse eid="1JN 1:10"/></para>
  <chapter eid="1JN 1"/>
  <chapter number="2" style="c" sid="1JN 2"/>
  <para style="p">
    <verse number="1" style="v" sid="1JN 2:1"/>Omi aɓi, mi gna fye aɓo deye ntuge fya bui laifi si, ama nfya zhin laifi, oza lo n wo ɓa gyiwye ga fye n Dada aba. Ayi woye ge, Yesu Kristi oza n wo zhin ɓefyece yi, woi da Shekwoyi agma. <verse eid="1JN 2:1"/><verse number="2" style="v" sid="1JN 2:2"/>Owo nu ɓei shin Shekwoyi minagyi n yi tukwo wa tu wohin, wa ga yi jedoɓe n Shekwoyi, owo nu zhinyi alaifi gafara, to ge eyi anya gmanyin ama har anyi nya vinya.<verse eid="1JN 2:2"/></para>
  <para style="s1">Gaiciya Ga Mwi-mwi</para>
  <para style="p">
    <verse number="3" style="v" sid="1JN 2:3"/>Yi ɓa kpe nwuna nu ge yi zhin owo anya nua? N ya shi yihin awye, yi zhin atna lo ya zhin oɓo n wo ye?<verse eid="1JN 2:3"/></para>
  <para style="p">
    <verse number="4" style="v" sid="1JN 2:4"/>Ozaho ɓaci ge, “Mi zhin Yesu viyi nu, mi tu lo n zokwo mi-i lo eshe, mi zhin Kristi nyanu.” Ama nwo ta zhin oɓo lo n Kristi a gna won, wo zhin zakata nu. <verse eid="1JN 2:4"/><verse number="5" style="v" sid="1JN 2:5"/>Ama aza n ɓa zhin oɓo n Kristi a gna ɓa ge ɓa zhin, ɓa ɓa tumwi ɓa ye Shekwoyi ndudu, nlonu yi kpe kwo yi zhin a Yesu-viyi nu. <verse eid="1JN 2:5"/><verse number="6" style="v" sid="1JN 2:6"/>Oza n wo ci ge wo zhin Yesu-viyi nu, wo zan-zan shi Kristi ɓei zan.<verse eid="1JN 2:6"/></para>
  <para style="p">
    <verse number="7" style="v" sid="1JN 2:7"/>Omi azaje, mi ta ka wyidna woiwoi nu ga fye fya shibwan, ama kwo-kwoyi nu nfye ɓei ncei shinsun tunyi n kmisunyi. Fye ku kwo shinwo. <verse eid="1JN 2:7"/><verse number="8" style="v" sid="1JN 2:8"/>Ama kwo zhin woi-woi nu, kwoi zhin fye apma shi kwo ɓei zhin Kristi nyi, n yaa shi wyidna ye bwa, fye ye n na ajei, wyegma n yi a wye-wyeyi ɓa busi, Kristi buzangna, wye-wyeyi nya ɓa bmiyana fi n yi mi.<verse eid="1JN 2:8"/></para>
  <para style="p">
    <verse number="9" style="v" sid="1JN 2:9"/>Oza n wa ci ge wo zan-zan dna lo n Kristi buzangna, ama woi wun owo zado nu, woye dna lo n wyegmaa. <verse eid="1JN 2:9"/><verse number="10" style="v" sid="1JN 2:10"/>Ama zaho-zahoyi n wo ye nwo zadoyi, wo zan-zan dna lo n buzangna, woi gyewo zokwo ntna bonyi-ce dna n wyegma ko laifi. <verse eid="1JN 2:10"/><verse number="11" style="v" sid="1JN 2:11"/>Gama oza nwo ta ye nwo zadoyin, woye dnalo n wyegma zafun nya, to woi kpe aba nwo lon, gama wyegma n ku wo bwi awye to woi gye wyebam.<verse eid="1JN 2:11"/></para>
  <para style="p">
    <verse number="12" style="v" sid="1JN 2:12"/>Mi ka aɓeye ga fye nu efye vinya, emi aɓi, gama aku fye a laifi zhin gafara dna n Yesu eyi Gniyi. <verse eid="1JN 2:12"/><verse number="13" style="v" sid="1JN 2:13"/>Mi gna fye aɓeye azakwoyi ntuge fye kpe Kristi ye lo. Oza n wo wyewyeyi tunyi n Kmisunyi. Efye aɓi anuyi, mi daɓo n fyei, ntuge fye ku nasara gyi n Shetan tukwo, mika ga gye aɓi anuyi n abi anyikwoyi, ntuge fye ku tumwi ce, fya kpe Shekwoyi eyi Dada ye.<verse eid="1JN 2:13"/></para>
  <para style="s1">Fye To Ye Anyim</para>
  <para style="p">
    <verse number="14" style="v" sid="1JN 2:14"/>Ntucenu, mi daɓo n fyei a dada n fye kpe Shekwoyi nyalo-nyalo nya ye lo nyi, nfyei abi-anuyi nfye na kalayi lo n Shekwoyi Ɓeda yi nfye abugba nyi, fyei ku nasara gyi n Shetan yi. <verse eid="1JN 2:14"/><verse number="15" style="v" sid="1JN 2:15"/>Fye ku fa anyi ye ɓo, na nya yi n anyi ga fye vinya, gama n fye ye anya ye, fye wunu ge fye ta ye Shekwoyi lon. <verse eid="1JN 2:15"/><verse number="16" style="v" sid="1JN 2:16"/>Gama anyi nya ye vinya, anyikwo shakpe aɓo awyeda, anya si n ɓa lo ha wye, ntukwo mwayi n kwo ɓe n nyabwa aba nyi, aɓeye vinya to zhin Shekwoyi nya nun. Ɓa kun n anyi nukwoyi ye nu. <verse eid="1JN 2:16"/><verse number="17" style="v" sid="1JN 2:17"/>Anyi ye duyalo, nna anya nukwoyi yei vinya ɓa ɓeilo n gnisun nɓai, ama oza n wa gyi abye n Shekwoyi ɓeye-zhinyi wo ɓa bwa wye-wyeyi nyalo-nyalo nya.<verse eid="1JN 2:17"/></para>
  <para style="p">
    <verse number="18" style="v" sid="1JN 2:18"/>Emi aɓi, anyi ye esa kmaknayi nla ɓe, Fye ku Kristi Nuɓayi ɓo wo, oza n wo zhin gaba n Kristi nyin-saiye azahi pya n mwa begye nku ɓe, deye wuyi ge anyi zo sa la ga si. <verse eid="1JN 2:18"/><verse number="19" style="v" sid="1JN 2:19"/>Aza n ɓa zhin gaba n Kristi yi nyi, ɓei fi n yi aduwa nyakun, ama ɓa to ɓei kunsun n yin to ɓaye kun, esa nɓa ɓei fa yi nyi kwo ku wuyi ɓa to ɓei zhin eyi anya num.<verse eid="1JN 2:19"/></para>
  <para style="p">
    <verse number="20" style="v" sid="1JN 2:20"/>Ama fye to wu lo nlonun, gama Zafun Gyi-gyi-yi la ɓe nfye tukwo, fyei kpe gaiciya yelo. <verse eid="1JN 2:20"/><verse number="21" style="v" sid="1JN 2:21"/>Ntu cenu, mi taka fye ngye aza nu, n ɓa cei pma ɓa kpe gaiciya yen. Ama mi pma fye gna nu, ngye aza n ɓa kpe gaiciya ye, n na akatayi.<verse eid="1JN 2:21"/></para>
  <para style="p">
    <verse number="22" style="v" sid="1JN 2:22"/>Nyikadonu zhin akata esua? Oza n wo ci ge Yesu to zhin Kristi nun. Ozahi pya zhin Kristi nuɓayi nu, ntuge wo to ga Shekwoyi gaiciya n wo Nugun yin. <verse eid="1JN 2:22"/><verse number="23" style="v" sid="1JN 2:23"/>Gama oza nwo ta ga Kristi Shekwoyi Nugun gaiciyan, wo ta bwa Shekwoyi Dadan, ama oza nwo n Kristi Shekwoyi Nugun yi lo, wo n Shekwoyi Dada yi lo. <verse eid="1JN 2:23"/><verse number="24" style="v" sid="1JN 2:24"/>Ntucenu fye gyi abye n gaiciya gai n nya n na ku wu fye, tunyi n sapa. Nfya zhin lonu fye ɓa bwa jedoɓe n Shekwoyi n owo Nugunyi. <verse eid="1JN 2:24"/><verse number="25" style="v" sid="1JN 2:25"/>Nwohin tukwo wo ku deye alkawali zhin yi wato wye-wyeyi nyalo-nyalo nya. <verse eid="1JN 2:25"/><verse number="26" style="v" sid="1JN 2:26"/>Omi ɓeda tu n Kristi nuɓai ɓo, mi da aza nu ɓo n ɓa ɓa ye ɓa bwi fye awye, ɓa dna fye n zokwo kasa. <verse eid="1JN 2:26"/><verse number="27" style="v" sid="1JN 2:27"/>Ama fye la Zafun Gyi-gyi-yi gwo, wo dnalo n fyemi, n fya bugba mi, nna bai n fye ta sun nzaho apmai wa wu fye nyahon n kwo bmiyan. Gama wo wu fye anya vinya, owo nu zhin Gaiciya, ntu cenu, shi wo ku da, tilas fye sase fi n Kristi, to fya shan ka n won.<verse eid="1JN 2:27"/></para>
  <para style="p">
    <verse number="28" style="v" sid="1JN 2:28"/>Nsaiye emi aɓi, fye ku fi n zumunta agmada n Dagayi n na bai n wa ɓe fye ku kpe nge ɓeho to lon, vinyikwo to ɓei wo fye, fyei ta n na avun yin esa n wa ɓe n cei n. <verse eid="1JN 2:28"/><verse number="29" style="v" sid="1JN 2:29"/>Shi yi kpelo ge Shekwoyi zhin oza manayi nu, woi zhin ɓemana n esai vinya, yi ɓa mi ya ci ge, aza nɓa zhin ɓe mana, ɓa zhin owo aɓinu.<verse eid="1JN 2:29"/></para>
  <chapter eid="1JN 2"/>
  <chapter number="3" style="c" sid="1JN 3"/>
  <para style="p">
    <verse number="1" style="v" sid="1JN 3:1"/>Fye gye shi eyi Dada eshe nya yeyi nsun, har woi ye ge a yi yi ge owo aɓi–gaiciyai nu yi zhin wo aɓinu, ama aza n mwa begye nɓa ta kpe Shekwoyi yen, ɓata kpe lo ge yi zhin owo aɓi nun, <verse eid="1JN 3:1"/><verse number="2" style="v" sid="1JN 3:2"/>E, omi anugundo, yi zhin Shekwoyi aɓinu nsaiye, yi ta mi ya kpe enya ye nkwo ɓe lon, ama yi kpe lo ge, esa, n wa ɓe n cei yi ɓa wu ngye wo, ntuge yi ɓei gyewo shi wo wu. <verse eid="1JN 3:2"/><verse number="3" style="v" sid="1JN 3:3"/>Oza n wo ga ɓeye gaiciya wo ɓa shi wohin n gyi-gyi-yi, shi Kristi nwohin gyi-gyi-yi nyi.<verse eid="1JN 3:3"/></para>
  <para style="p">
    <verse number="4" style="v" sid="1JN 3:4"/>Ama aza n ɓa gyi abye n laiti zhinyi, ɓa zhin Shekwoyi nuwunyi nu, gama ata zhin alaifi doho-dohoyi n Shekwoyi ɓeye yi nun. <verse eid="1JN 3:4"/><verse number="5" style="v" sid="1JN 3:5"/>Fyei kpe lo ge wo ɓei la ze zanyikwoci n na bai wa ku yi alaifi ya, woi to n laifi owohin nyan, wo to na Shekwoyi ɓeye zhin ɓo nsaho-sahoyi n, n zokwo doho-dohoyin, <verse eid="1JN 3:5"/><verse number="6" style="v" sid="1JN 3:6"/>Ntu cenu n yi wo vivi-wyi n woi, yi vi wo ɓo, yi ta gyi abye n laifi zhinyin, ama aza nɓa gyi abye n laifi zhin yi nyi, kwo kunce ɓa kpe ge, Ɓa zhin alaifi ntu ge ɓa to shin woye kpe nun, kwo ɓa to ze owo anyan.<verse eid="1JN 3:6"/></para>
  <para style="p">
    <verse number="7" style="v" sid="1JN 3:7"/>O, Omi aɓi, fye toye zaha wa dna fye kwoce n, nfya zhin ɓemana n esai vinya, kwo wunu ge fye zhin aza manayi nu ngye wohin. <verse eid="1JN 3:7"/><verse number="8" style="v" sid="1JN 3:8"/>Ama n fya gyi abye n ɓenukwoyi zhinyi, kwo wunu ge fye zhin Shetan nyanu, oza n wo ɓei ya laifi zhin to wa shan ka nkwon, ama Shekwoyi Nugun ɓei ɓe ntuge wa wun shetan atnu-tnu ya nu. <verse eid="1JN 3:8"/><verse number="9" style="v" sid="1JN 3:9"/>Oza n na la wo ma dna n Shekwoyi aɓi wo ta gyi abye n laifi zhin yin, ntuge nsaiye Shekwoyi wye-wyeyi dnalo n wo, ntuce wo ta gyi abye n laifi zhin yin, ntuge ala wye-wyeyi woi-woyi ye ma dna nwo, kwoi wanwo shi, alawo shanma.<verse eid="1JN 3:9"/></para>
  <para style="p">
    <verse number="10" style="v" sid="1JN 3:10"/>Nlonu yi ɓa mi ya wu oza n wo zhin Shekwoyi ɓi, n zayi n wo zhin shetan nya. Oza nwo sase dnalo n laifi to woi ye nwo azaje yin, wa wunu ge woto dnalo n Shekwoyi aɓin. <verse eid="1JN 3:10"/><verse number="11" style="v" sid="1JN 3:11"/>Gama nabari n yi ɓei wo tunyi n kmisunyi, okwonu ge yi ye n na ajeyi.<verse eid="1JN 3:11"/></para>
  <para style="p">
    <verse number="12" style="v" sid="1JN 3:12"/>Yi to ku ze ngye Kayinu, nwo ɓei zhin shetan nya, wa wu owo mado nyin. Kninu ɓei zhin wa wu woa? Ntuge Kayinu ɓei zhin woi zhin ɓenukwoyi, wo ɓei n cei kpe n ge owo mado zan-zan ɓei gna wo nya bmiya. <verse eid="1JN 3:12"/><verse number="13" style="v" sid="1JN 3:13"/>Ntucenu ce to wo fye n, emi anugundo ndei anyi wun yi nun.<verse eid="1JN 3:13"/></para>
  <para style="p">
    <verse number="14" style="v" sid="1JN 3:14"/>N ya ye n na a Yesu-viyi ajeyi kwa wunu ge alayi gni n na anapi, ai la wye wyeyi nyalo-nyalo nya gayi. Ama oza n wo taye n wo aje yin wo lo efi nyalo-nyalo nya. <verse eid="1JN 3:14"/><verse number="15" style="v" sid="1JN 3:15"/>Oza n wa wun owo Yesu-viyi do nu, wo zhin zawuyi nu. Fye kpelo ge oza to lo n wo wu oza nwo wye-wyeyi nyalonyalo nyayi lo-lo nwo min. <verse eid="1JN 3:15"/><verse number="16" style="v" sid="1JN 3:16"/>Yi kpelo ge ye-ye hin-hin kun n Kristi aba nu, ngye shi wa fi ntu nyi ɓo nyi, ntu cenu kwo kunce lo ya gayi awye-wyeyi ntu n yi a Yesu-viyi aje ɓo.<verse eid="1JN 3:16"/></para>
  <para style="p">
    <verse number="17" style="v" sid="1JN 3:17"/>Ama ndei oza n wo zhin Yesu-viyi wo n na agyiwyeyi lo nwo ɓa sase n dagma, wa gye zado n na awyekwoyi to wa bmawo zhin, Shekwoyi ye-ye dnalo n wuna nu nwo miʼa? <verse eid="1JN 3:17"/><verse number="18" style="v" sid="1JN 3:18"/>Omi aɓi, yi fa ɓeda ɓo n gbeyi ge yi ye eyi azaje lo, yi ye ɓa cewo ya wu ɓa n yi aɓo zhin-zhin. <verse eid="1JN 3:18"/><verse number="19" style="v" sid="1JN 3:19"/>Nnavun yi ɓe kpe dei-dei n yi aɓezhin, nge yi malo n Shekwoyi bwa, nsai eyi abugba ɓe bwa lafiya, kwo esa n ya gni-agni zhin n Dagayi abye. <verse eid="1JN 3:19"/><verse number="20" style="v" sid="1JN 3:20"/>Ama n yi n na abugba anukwoyi, kwa gnayi ge yi ku ɓenukwoyi zhin, Dagayi ɓa gna kwo wo, gama wo kpe ɓeye lo vinya n yi zhin.<verse eid="1JN 3:20"/></para>
  <para style="p">
    <verse number="21" style="v" sid="1JN 3:21"/>Ama emi a nugundo ye-yeyi ndei eyi abugba gyi-gyi-yi lo, yi ɓa mi ya ɓe Dagayi aba n bugba kalayi n tna edna. <verse eid="1JN 3:21"/><verse number="22" style="v" sid="1JN 3:22"/>Ya bwa enya n yi nya, ntuge yi vi wo ɓo lo, yi zhin oɓo n wo ye. <verse eid="1JN 3:22"/><verse number="23" style="v" sid="1JN 3:23"/>Enya nyi n Shekwoyi wa gna ge yi zhin, Yi ga gaiciya n Yesu Kristi owo Nugun eye, ya ye n na jeyi. <verse eid="1JN 3:23"/><verse number="24" style="v" sid="1JN 3:24"/>Aza n ɓa zhin enya n Shekwoyi wa da ɓa sease lo fi n Shekwoyi owohin nɓa mi, Yi kpelo deye kwo zhin gaiciya nu, n tuge Zafun Gyi-gyi-yi n wa gayi nyi wo gna yi nlonu.<verse eid="1JN 3:24"/></para>
  <chapter eid="1JN 3"/>
  <chapter number="4" style="c" sid="1JN 4"/>
  <para style="p">
    <verse number="1" style="v" sid="1JN 4:1"/>Omi a nugundo ye-yeyi fye to ga aɓo vinya gaiciya nfye won, ntuge aza gna fye ge Shekwoyi ɓeda nun fye mwi kwo kpa fya gye kwo Shekwoyi ɓeda nu. Gama anya wuyi a katayi lo. <verse eid="1JN 4:1"/><verse number="2" style="v" sid="1JN 4:2"/>Zokwo nfye ɓa kpe ge ɓeda ye zhin Zafun Gyi-gyi-yi nya nu, okwo nu ge fya nyaɓo ge ɓeda ye da lo ge Yesu Kristi, Shekwoyi Nugun ɓo la ze Zanyikwoci wa ɓe dna na anyi n nayi ku ngye za? Nkwo wu lonu agye ɓedahi gmi n Shekwoyi aba nu. <verse eid="1JN 4:2"/><verse number="3" style="v" sid="1JN 4:3"/>Nkwo to wo lonun, to ɓedahi ta gmi n Shekwoyi aba nun, ama n Kristi nuɓayi aba, Kristi Nuɓayi n fye ku owo ɓo shinwo nge wo ɓelo nyi, owo a tnutnu nukwoyi n ɓa zhin gaba Kristi nyi, ɓa fi lo anyi.<verse eid="1JN 4:3"/></para>
  <para style="p">
    <verse number="4" style="v" sid="1JN 4:4"/>Omi anugundo ye-yeyi fye zhin Shekwoyi anyanu, fyei ku nasara gyi n na azayi n ɓa wun Kristi nu, Ntuge oza dnalo n efye abugbami n wo du amalami akatayi ye lo n kala, n ɓa fi n na anyi nukwoyi ye nyi. <verse eid="1JN 4:4"/><verse number="5" style="v" sid="1JN 4:5"/>Aza deye zhin anyi nya nu, ntu cenu ɓai vi anyi nya, anyi yi kna ɓa tnubua lo. <verse eid="1JN 4:5"/><verse number="6" style="v" sid="1JN 4:6"/>Ama yi zhin Shekwoyi aɓinu, ntu cenu aza n ɓa kpe Shekwoyi ye ɓa nu knayi ɓeda tunbua. Azado ta won, Zokwonu njesun n yi ɓa kpe kwo ɓeda gmi n Shekwoyi aba nu, ntuge n kwo gmi nwoabanuanyitawon.<verse eid="1JN 4:6"/></para>
  <para style="p">
    <verse number="7" style="v" sid="1JN 4:7"/>Emi anugundo, yi tumwi ya ye n na ajeyi, gama ye-ye gmi n Shekwoyi abanu, aza nɓa ye n na zayi, ɓai zhin ɓemana ɓa wunu ge ɓa zhin Shekwoyi aɓi nu, ɓai zhin atnalo ɓaye kpewo ye lo na bye. <verse eid="1JN 4:7"/><verse number="8" style="v" sid="1JN 4:8"/>Ama ndei oza to n ye-yei lo woi zhin ɓemanan, kwo wu nu ge wo ta kpe Shekwoyi ye lon gama Shekwoyi zhin ye-yenu.<verse eid="1JN 4:8"/></para>
  <para style="p">
    <verse number="9" style="v" sid="1JN 4:9"/>Shekwoyi ɓei wu shi wo ye yi nsun esa n wo ɓei tnu n wo Nugun, ɓigba gmanyi yi dna n na nyi nukwoyi ye, wa ɓe yi n wye-wyeyi nyalo-nyalo nya yi, dna n wo fi. <verse eid="1JN 4:9"/><verse number="10" style="v" sid="1JN 4:10"/>Dna n tnu-tnuye yi ku gye shi yeye hin-hin wu, kwo to zhin eyi yeye nu n Shekwoyi aban, ama, owo yeye nu n yi aba, esa n wo ɓei tnu n wo Nugun yi wa ya Shekwoyi minagyi zhi n yi alaifi tukwo.<verse eid="1JN 4:10"/></para>
  <para style="p">
    <verse number="11" style="v" sid="1JN 4:11"/>Emi anugundo, shi Shekwoyi ye yi lo n sun lonu nyi, kwo kunce lo ya ye n na ajeyi ce. <verse eid="1JN 4:11"/><verse number="12" style="v" sid="1JN 4:12"/>Gama kwo da yake yi to shin Shekwoyi gyen, esa n ya ye n na ajeyi, Shekwoyi dnalo n yi, owo ye-ye n yi mi kwa dnakala lo abye-bye. <verse eid="1JN 4:12"/><verse number="13" style="v" sid="1JN 4:13"/>Wo la owo Zafun Gyi-gyi-yi dna n yi abugba mi, seida nu ge yi sase fi lo nwo, owohin n yi mi. <verse eid="1JN 4:13"/><verse number="14" style="v" sid="1JN 4:14"/>Har sahi, yiku gye n yihin awyeyi, yi gna anyi, nge Shekwoyi la tnu n wo Nugun yi wa ze anyi Gniyi. <verse eid="1JN 4:14"/><verse number="15" style="v" sid="1JN 4:15"/>Zaho-zahoyi n wa ga gaiciya wa ci ge Yesu nu zhin Shekwoyi Nugun, Shekwoyi dnalo n owo mi, owohin ce dna n Shekwoyi mi.<verse eid="1JN 4:15"/></para>
  <para style="p">
    <verse number="16" style="v" sid="1JN 4:16"/>Yi kpelo shi Shekwoyi ye yi nsun, ntuge yi ku owo ye-ye woshan, ntu ge yi ku gaiciya gawo esa n wa gnayi nge wo ye yi lo n mwa. Shekwoyi zhin ye-ye nu, zahozaho yi nwo dnalo n ye-ye, wo dnalo n Shekwoyi, Shekwoyi dnalo n wo. <verse eid="1JN 4:16"/><verse number="17" style="v" sid="1JN 4:17"/>Shi yi sase fi n Kristi, eyi ye-ye kwa mwa lo abye kwa nu, nlonu vinyikwo n ednayi to ɓei woyin, nwada-wyiyin, ama yi ɓei gye wo n bugba kalayi n na agmadayi, ntuge wo ye yi lo, yihin yewo lo ce.<verse eid="1JN 4:17"/></para>
  <para style="p">
    <verse number="18" style="v" sid="1JN 4:18"/>Yi to n dna apma yi lo n za aba nwo ye yi lo cewon, owo ye-ye n yi aba n la aɓo dna nya nyayi ya, n woɓa zhin yi nyi. N ya wo edna, yiwo oɓo dna nu n wo ɓa zhinyi, kwa wu nu ge yita kpelo shi wo ye yi nsun. <verse eid="1JN 4:18"/><verse number="19" style="v" sid="1JN 4:19"/>Ntu cenu, yi yewo ntuge wona ye yi n na bye.<verse eid="1JN 4:19"/></para>
  <para style="p">
    <verse number="20" style="v" sid="1JN 4:20"/>Ndei oza gna ge, “mi ye Shekwoyi lo” ama woi wun owo zado nun, wo zhin za kata nu, woɓa ye Shekwoyi n wuna n wo to shin wo gye-nyin, ndei wo ta ye wo zado lo n wo gyewo wye nyin ma? <verse eid="1JN 4:20"/><verse number="21" style="v" sid="1JN 4:21"/>Shekwoyi, n wohin tukwo wo ku ci ge oza taye Shekwoyi nu gmanyin ama wo ye nwo zadoyi.<verse eid="1JN 4:21"/></para>
  <chapter eid="1JN 4"/>
  <chapter number="5" style="c" sid="1JN 5"/>
  <para style="p">
    <verse number="1" style="v" sid="1JN 5:1"/>Nza ga gaiciya ge Yesu nu zhin Kristi, woi zhin Shekwoyi Nugun nu n ho Gniyi, agye ho zhin Shekwoyi ɓinu. Oza n wo ye n Dadayi, wo ye lo nu n wo Nugun yi. <verse eid="1JN 5:1"/><verse number="2" style="v" sid="1JN 5:2"/>Ntu cenu fye ɓa kpe shi fye ye Shekwoyi aɓi n sun wato efye azaje n na amapwi dna n Dagayi, shi fye ye Shekwoyi fyei vi wo ɓo nsun nyi. <verse eid="1JN 5:2"/><verse number="3" style="v" sid="1JN 5:3"/>Shekwoyi yeye nwu ge ha zhin oɓo nwo ye, ɓehin-hin kwo to dnaɓon. <verse eid="1JN 5:3"/><verse number="4" style="v" sid="1JN 5:4"/>Gama Shekwoyi ʼɓi doho-dohoyi ɓami wa vi wo, woi gyi nasara n laifiyi, n na shakpe nukwoyi anyi nya yi, n wa kpema Kristi ntu ge wa bma wo zhin. <verse eid="1JN 5:4"/><verse number="5" style="v" sid="1JN 5:5"/>Ama nyikado ɓami wa sunkun wa gyi nasara n okun ye yi, to oza ga gaiciya nu ge, Kristi zhin. Shekwoyi Nugun nu ma?<verse eid="1JN 5:5"/></para>
  <para style="p">
    <verse number="6-8" style="v" pubnumber="6,7,8" sid="1JN 5:6-8"/> Yi kpelo ge - wo zhin wo Nugun nu, ntuge Shekwoyi ɓei ku da lonu n begye yi nkwo ɓei gmi n eshe, esa n na ɓei zhin Yesu baptisma, n esai n wo ɓei ye wa fi nyi. E, to ge esa n na ɓei zhin wo baptisma gmanyim, ama n esayi n wo ɓei ye wafi nyi. Zafun Gyi-gyi-yi gaiciyada vinya ɓei ku da lonu ce. Ntu cenu yi n na seidada yi lo ngun ata, Zafun Gyi-gyi-yi begye n yi abugbami, begye nkwo ɓei gmi n eshe, esa n na ɓei zhin wo baptisma nyi, n begyeyi kafin wofi, Ɓa ɓei da ɓo gmanyi nu, nge Yesu Kristi zhin Shekwoyi Nugun nu. <verse eid="1JN 5:6-8"/><verse number="9" style="v" sid="1JN 5:9"/>Yi zhin ya ga aza gaiciya n ɓa gmi seida n na awadaba nyi, ntu cenu yi ɓa mi ya ga oɓo gaiciya n Shekwoyiʼa da. Shekwoyi wo gna ge Yesu zhin owo Nugun nu. <verse eid="1JN 5:9"/><verse number="10" style="v" sid="1JN 5:10"/>Aza vinya n ɓa ga ɓeye gaiciya nɓa bugba, ɓa kpelo ge kwo zhin gaiciya nu. Zaho-zahoyi n wo to ga ɓeye gaiciyan wo yi Shekwoyi nu ge za kata. Ntuge wo ta ga gaiciya lo tu oɓo n Shekwoyi ku da n wo Nugun tukwon. <verse eid="1JN 5:10"/><verse number="11" style="v" sid="1JN 5:11"/>Knido nu n Shekwoyi n kuda? Nge wo la wyewyeyi nyalo-nyalo nya gayi, wyewyeyi ye kwo dna lo n owo Nugun nu. <verse eid="1JN 5:11"/><verse number="12" style="v" sid="1JN 5:12"/>Ntu cenu oza n wo n Shekwoyi Nugun yilo, wo n wye-wyeyi lo, oza n wo to n Nugun yi lon woto n wyewyeyi n lon.<verse eid="1JN 5:12"/></para>
  <para style="p">
    <verse number="13" style="v" sid="1JN 5:13"/>Mi ka deye ga fye n fye ku gaiciya ga n Shekwoyi Nugun nyi, n na abai fya kpe ge fye n wyewyeyi nyalo-nyalo nya yi lo. <verse eid="1JN 5:13"/><verse number="14" style="v" sid="1JN 5:14"/>Yi kpelo lallei, nge woɓa wo yi, wa gayi nyaho-nyahoyi n ya nyawo n lodo n wo ɓeye yi. <verse eid="1JN 5:14"/><verse number="15" style="v" sid="1JN 5:15"/>N yi kpelo ge wo wo yilo, esa n ya daɓo n owoyi, yi gyi wo wye yi kpelo nu nge wo ɓa ga yi amsa.<verse eid="1JN 5:15"/></para>
  <para style="p">
    <verse number="16" style="v" sid="1JN 5:16"/>Nha gye Yesu-viyi woi zhin laifi n kwo ta ɓe n efiyin, ha gyi Shekwoyi wye wa zhin wo gafara, Shekwoyi wa gawo wye-wyeyi, saidai woku laifi zhin nkwo kunce n efiyi. Ama laifi lo n kwo ɓe n efi yi nwo ku kwo nu zhin, apma to lo a zhin aduwan. <verse eid="1JN 5:16"/><verse number="17" style="v" sid="1JN 5:17"/>Ɓenukwoyi dohodohoyi zhin laifinu. Mita da alaifi fafayi nu ɓon, mi da laifinu ɓo n kwo ɓe nfi yi.<verse eid="1JN 5:17"/></para>
  <para style="p">
    <verse number="18" style="v" sid="1JN 5:18"/>Oza to lo n wo la zhin Shekwoyi oɓi n wo ɓa gyi abye n laifi zhin, gama Kristi, Shekwoyi Nugun, wo yi shilo n kalayi, shetan ta mi wa to wo bwan. <verse eid="1JN 5:18"/><verse number="19" style="v" sid="1JN 5:19"/>Yi kpelo ge yi zhin Shekwoyi aɓi nu, anyi vinya n ɓa cenyi ɓafi n shetan sinta nu nwo ikoyi. <verse eid="1JN 5:19"/><verse number="20" style="v" sid="1JN 5:20"/>Yi kpelo ge Kristi, Shekwoyi Nugun, nla ɓe wa bmayi zhin, yakpe, ya bwa Shekwoyi hinhin ye, Nsayiye yi filo n Shekwoyi ntuge yi fi lo n Yesu Kristi owo Nugun. Nwonu zhin Shekwoyi gaiciyada gmanyi, owonu zhin wyewyeyi nyalo-nyalo nya.<verse eid="1JN 5:20"/></para>
  <para style="p">
    <verse number="21" style="v" sid="1JN 5:21"/>Omi aɓi, fye bui enya si n kwo ɓa gwo Shekwoyi aba dna nfye abugbami.<verse eid="1JN 5:21"/></para>
  <chapter eid="1JN 5"/>
</usx>
