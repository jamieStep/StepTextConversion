<?xml version="1.0" encoding="UTF-8"?>
<usx version="3.0">
  <book code="1TH" style="id">- Alkawali Woiwoyi (Gbagyi New Testament)</book>
  <para style="rem">Copyright © 1997 by Biblica, Inc.®</para>
  <para style="h">ATASALUNIKAYI I</para>
  <para style="toc1">Atasalunikayi Kmisunyi</para>
  <para style="toc2">Atasalunikayi I</para>
  <para style="toc3">Atasalunikayi I</para>
  <para style="mt1">ATASALUNIKAYI KMISUNYI</para>
  <para style="im">Bulus wasika kmisun-yi ga Atasalunikayi</para>
  <para style="im">Ɓeda awyega Atasalunikayi nya</para>
  <para style="im">Nyakayi–Bulus nu</para>
  <para style="im">Aba nwo ɓei dna–Korinti</para>
  <para style="im">Aye–A.D. 50–51</para>
  <para style="im">Aɓo nɓa kafi–Bulus ɓei lo Tasalunika dna nwo wazi-zan bayi nu, ama kwo ɓei la wo ze tile wa fa ɓo wa lo Atina ntu wahala ɓo nkwo ɓei laka ɓo. Shi wo ɓei lo Atina wa duya lo Korinti, Bulus wa tnu Timatawus nnabai wa wo a Tsalunikayi nabari, wa ɓe wa gna wo ge, ɓa mi zhi lo dna n gaiciya komi nɓa wahalai nɓa sin nyi. Bulus wa ka ɓa woi zhin ɓa atna woi mi aza awoiwoyi zhi. Wa ka ɓa woi mi ɓa zhi dna n wu-wu tu n Shekwoyi tukwo, n Zafun Gyi-gyi-yi, n Yesu yi, nna Yesu-viyi zan-zan yi, njesun n Yesu jezeɓe ɓo. A wu lo ngye aza ho ɓei zhin ɓai gye ge aza nɓa ku fi nyi, ɓa to ɓei kuka nvingwo m. Bulus wa ka ɓa wa gna, ɓa nu ɓei kuka nnabye. (4:16)</para>
  <para style="iot">Aɓo-tukwo:</para>
  <para style="io1">1. Bulus bugba godiya ntu a Tasalunikayi ɓo <char style="ior"><ref loc="1TH 1:1-10">1:1-10</ref></char></para>
  <para style="io1">2. Bulus wohin tukwo kna <char style="ior"><ref loc="1TH 2:1-6">2:1-6</ref></char></para>
  <para style="io1">3. Aɓo nɓa ɓei zhin nwa vun n Tasalunika <char style="ior"><ref loc="1TH 2:7-3:13">2:7–3:13</ref></char></para>
  <para style="io1">4. Bugba kala ga ntu zan-zan manayi ɓo <char style="ior"><ref loc="1TH 4:1-12">4:1-12</ref></char></para>
  <para style="io1">5. Yesu jezeɓe ɓo <char style="ior"><ref loc="1TH 4:13-5:11">4:13–5:11</ref></char></para>
  <para style="io1">6. Ɓeda kmaknayi <char style="ior"><ref loc="1TH 5:12-28">5:12-28</ref></char></para>
  <para style="imte1">Atasalunikayi Kmisunyi</para>
  <chapter number="1" style="c" sid="1TH 1"/>
  <para style="p">
    <verse number="1" style="v" sid="1TH 1:1"/>Wasika ye gmi n Bulus aba nu, ɓedo n Silwanus yi, n Timatawus yi, kwoi lo ikklisiya aba n Tasaluniki, ofye nfye zhin Shekwoyi; Dada nya, n Dagayi Yesu Kristiyi nyi. Anabarka, n bugbafu yi, ɓa ze efye cauta dnagmayi nɓa kun n Shekwoyi eyi Dada aba n Yesu Kristi eyi Dagayi nyi.<verse eid="1TH 1:1"/></para>
  <para style="p">
    <verse number="2" style="v" sid="1TH 1:2"/>Yi sa Shekwoyi ami lo cici ntu fye ɓo, yi zhin aduwa ga fye nsayi vinya. <verse eid="1TH 1:2"/><verse number="3" style="v" sid="1TH 1:3"/>Yi ta ze ofye atnu-tnu ye-ye nya amwi, esa n yi daɓo n Shekwoyi Dadayi, ntu fye ɓom, nfye gaiciya ga kalada yi, nfye awyetu yi nfye cei ntu Dagayi Yesu Kristi jezeɓe ɓo nna anyi nyin.<verse eid="1TH 1:3"/></para>
  <para style="s1">Gaiciya-ga Kpakalayi</para>
  <para style="p">
    <verse number="4" style="v" sid="1TH 1:4"/>Yi kpelo ge Shekwoyi la fye kni, eyi azaje ye-yeyi n Shekwoyi ye fye n mwa nyi. <verse eid="1TH 1:4"/><verse number="5" style="v" sid="1TH 1:5"/>Gama esa n yi ɓei ɓe fye n Nabari manayi nyi, kwo to ɓei ze oɓo gbeloyi nu n fye aban, ama fye ɓei kna tnubua n na gmadayi. Enya n yi ɓei gna fye, kwo ɓei ku tnu-tnu yakwo lo nfye mi, ntu ge Zafun Gyi-gyi-yi ɓei ku buzangna ga fye, fya kpe lalei ge ɓeda n yi gna fye nyi kwo zhin gaiciya nu. Fyei kpe lo shi eyi ase-se ɓei ku wu fye nge eyi ɓeda zhin gaiciya nu. <verse eid="1TH 1:5"/><verse number="6" style="v" sid="1TH 1:6"/>Ntu ce nu fye ku ze eyi aviyi n Shekwoyi anya yi, ntu ge fye ɓei la eyi ɓeda gwo n bugba buibuyi n Zafun Gyi-gyi-yi aba, to fyei gye efye anuwan n wahala yi nbugbawun yi n kwo ɓei ɓe fye n ce yin.<verse eid="1TH 1:6"/></para>
  <para style="p">
    <verse number="7" style="v" sid="1TH 1:7"/>Ofye nfyehin fye ku ze ɓesisi n a Yesu-viyi aba, nɓa fi n Helleni kni nyi. <verse eid="1TH 1:7"/><verse number="8" style="v" sid="1TH 1:8"/>Nsaiye Dagayi ɓeda nla kun nfye aba, kwoi gnami lo azaje aba vinya, kwoi lo aknido, ntu ge abaho-bahoyi n ya lo ya wo aza ɓai gna yi efye gaiciya ga ɓo. <verse eid="1TH 1:8"/><verse number="9" style="v" sid="1TH 1:9"/>Ntu ge ɓa gnayi shi fye ɓei gwo yi nwu, shi fye ɓei pmi avun wu efye ashan-gba, fya vi Shekwoyi, n nabai nsayi ye Shekwoyi wye-wyeyi da n gaiciya da yi, wo nu gmanyi ɓa ze fye tukwoda. <verse eid="1TH 1:9"/><verse number="10" style="v" sid="1TH 1:10"/>Ɓai da lo ngye shi fye nawyetuyi lo ntu Shekwoyi Nugun jezeɓe n ʼshe, wato Yesu, n Shekwoyi ɓei la wo kala n vingwo nyi, wo nu zhin eyi Gniyi n Shekwoyi minagyi n kwo ɓe lo nyi.<verse eid="1TH 1:10"/></para>
  <chapter eid="1TH 1"/>
  <chapter number="2" style="c" sid="1TH 2"/>
  <para style="p">
    <verse number="1" style="v" sid="1TH 2:1"/>Fye kpelo nfyehin, omi azaje, shi eyi ziyara ɓei ku zhin ampanyi. <verse eid="1TH 2:1"/><verse number="2" style="v" sid="1TH 2:2"/>Fye kpelo shi a ɓei zhin yi ɓo n tna bmiya yi n Filibi, kafin yi ɓe ofya ba, shi yi ɓei sin wahala n sun. Ama Shekwoyi wa gayi kala ya je fye waʼazi zhin, koda yake anuwun-yi ɓei sheyi gun. <verse eid="1TH 2:2"/><verse number="3" style="v" sid="1TH 2:3"/>Ntu cenu fye ku gye, yi to ɓei zhin waʼazi n nufi nukwoyi nu kwo shakpen, yi ɓei zhin fye n gaiciya yi nu ɓehinhin.<verse eid="1TH 2:3"/></para>
  <para style="s1">Atnu-tnuyi N Shekwoyi Wa Tnu</para>
  <para style="p">
    <verse number="4" style="v" sid="1TH 2:4"/>Gama yi daɓo n gye Shekwoyi a tnu-tnuyi nu, n wa ye n ɓai, woi gaɓa tnu-tnu nge ɓa da gaiciya, yi to shan ɓeda ye do ko fyewyin, n nabai kwa da aza n ɓa won, gama yi zhin Shekwoyi nu tnu-tnu gmanyi, n wo dna eyi abugba wyenyi, n ɓa aɓo nubo zhin yi.<verse eid="1TH 2:4"/></para>
  <para style="p">
    <verse number="5" style="v" sid="1TH 2:5"/>Yi to zhin a tna kwo fyewyi ya wan fye hankali n ɓeda dadayin, shi fye kpelo, Shekwoyi kpelo, yi to ɓei dna fye kwoce nu n na bai fya ga yi agyiwye n. <verse eid="1TH 2:5"/><verse number="6" style="v" sid="1TH 2:6"/>Yi to shin ye n ge zaho ciyin, koda yake yi n iziniyi lo fya ga yi mwa-mwa ntu ge yi zhin atnu-tnuyi nu. <verse eid="1TH 2:6"/><verse number="7" style="v" sid="1TH 2:7"/>Ama yi ɓei zhin peceiye n efye aba, shi oɓi ya zhin wa gawo ɓi nyagyi peceiye nyi. <verse eid="1TH 2:7"/><verse number="8" style="v" sid="1TH 2:8"/>Yi ɓei ye fye n mwa har ya ga fye Shekwoyi ɓeda, n yi awye-wye yi ɓe.<verse eid="1TH 2:8"/></para>
  <para style="p">
    <verse number="9" style="v" sid="1TH 2:9"/>Fye to ye palon, omi azaje, shi yi ɓei zhin tnu-tnu n fye aba n sun, Nsukwoyi n nyi-pyei, ye zhin tnu-tnu, ya bwa nyagyi n na abai to ya tu azaho akayan, yi zhin Shekwoyi Nabari manayi waʼazi nfye aban. <verse eid="1TH 2:9"/><verse number="10" style="v" sid="1TH 2:10"/>Fye zhin yi asaidada nu n fyehin, n Shekwoyi yi, nge yi to n laifiyi lo n zaho aba n fye min. <verse eid="1TH 2:10"/><verse number="11" style="v" sid="1TH 2:11"/>Yi ɓei daɓo n fyei ngye shi oɓidada zhin wa daɓo n wo aɓiyi. Fye to palon, shi yi ɓei tna fye abwa, yi gyifye wyen? <verse eid="1TH 2:11"/><verse number="12" style="v" sid="1TH 2:12"/>Nge, fye to ye, efye ase-se, kwa wun Shekwoyi bugban, ama fye gawo bugbabuiyi n wa yi fye fi n wo ebemi nyi, fya gwo wo mwa-mwa nyi.<verse eid="1TH 2:12"/></para>
  <para style="p">
    <verse number="13" style="v" sid="1TH 2:13"/>Yi ta fa Shekwoyi ami sa ɓo n tu ce n, ngye esa n yi ɓei zhin fye waʼazi, fye to ɓei zhin nubwo nge eyi ɓeda nun, ama fye ɓei gwo eyi ɓeda ngye Shekwoyi ɓedanu, Okwoi nu ɓehinhin. Kwa shan fyedo esa n fye ɓei gakwo gaiciya cei nyi.<verse eid="1TH 2:13"/></para>
  <para style="p">
    <verse number="14" style="v" sid="1TH 2:14"/>Njesun emi azaje fye ku wahala sin shi ikklisiya n Yahudiya ɓei sin nyi. Wahala nfye aza akun, shi ɓa ɓei sin wahala n na a Yahudiyi akun nyi. <verse eid="1TH 2:14"/><verse number="15" style="v" sid="1TH 2:15"/>Sanu n ɓa ɓei ku anabi wu, n na avun ɓa wu Dagayi Yesu, n saiye ɓa kuyi ga wahala n tna sun-sun gye, ɓa la yi nya ya. Ɓa zhin gaba n Shekwoyi n na azayi. <verse eid="1TH 2:15"/><verse number="16" style="v" sid="1TH 2:16"/>Ɓai zhin atna to ɓa ye ge yi zhin abyedo waʼazin, ɓai wo dna ge azaho ɓa pwo. Ntu cenu oɓa laifi ce kwoi mwa. Ama Shekwoyi minagyi n la ɓa wan.<verse eid="1TH 2:16"/></para>
  <para style="p">
    <verse number="17" style="v" sid="1TH 2:17"/>Omi azaje, n na avun, yi ku fye fa yi to ye zhi lo n fye aban esa fyewyin (eyi abugba to fa fyem) ya zhin atna n mwa ya jezeɓe ya gye fye. <verse eid="1TH 2:17"/><verse number="18" style="v" sid="1TH 2:18"/>Yi ɓei n cei pma ya ɓe, emi, Bulus, mi zhin atna ci-ci ma ɓe, ama shetan to wa yen. <verse eid="1TH 2:18"/><verse number="19" style="v" sid="1TH 2:19"/>Gama yi sase, n kniɓei nua kwoi gayi awyetua, bugba bui, n yi lada yi n yi ɓa gma? Ofyenu, Eʼe fye ɓei ɓe yi n bugba buyi n mwa, yi gni-a-gni zhin n gnisun n Dagayi Yesu Kristi abye esa n wa jeze ɓe n jesun. <verse eid="1TH 2:19"/><verse number="20" style="v" sid="1TH 2:20"/>Gama efyenu zhin eyi arawani n bugba buyi.<verse eid="1TH 2:20"/></para>
  <chapter eid="1TH 2"/>
  <chapter number="3" style="c" sid="1TH 3"/>
  <para style="s1">Nabari Manayi N Timatawus Aba</para>
  <para style="p">
    <verse number="1" style="v" sid="1TH 3:1"/>Esa n yi to ɓei shan min, ya pmin ya zun shaula ya ge kwo bmiya lo ya ku cefi n Atina. <verse eid="1TH 3:1"/><verse number="2-3" style="v" pubnumber="2,3" sid="1TH 3:2-3"/> Ya tnu n Timatawus yi, eyi zado n tnutnu kunzhin-yi, Shekwoyi tnu-tnu yi wa ɓe efye aba, wa ɓe fye gaiciya ga kala n bugba kalai, n nabai to fya zun fi ko fya bma bugba ya ntu wahala ɓo n fye sin nyin. (Ama fye kpelo wahala ye pya dna n Shekwoyi shiri ntu n yi ɓo.) <verse eid="1TH 3:2-3"/><verse number="4" style="v" sid="1TH 3:4"/>Ko esa n yi ɓei kunsun n fyeyi nyi, yi ɓei ku gna fye ge safyewyi wahala ɓa ɓe, kwoi la ku ɓe.<verse eid="1TH 3:4"/></para>
  <para style="p">
    <verse number="5" style="v" sid="1TH 3:5"/>Shimi ɓei danyi, esa n mi to ɓei shan mi to mi yi gye fye wyen, ma tnu n Timatawus yi wa kpe kwo efye gaiciya ga ye n kalayi lo, mi ɓo wodna kwo shetan ku nasara gyi tu n ofye tukwo, eyi tnu-tnu kwoi la ze gbeloyi. <verse eid="1TH 3:5"/><verse number="6" style="v" sid="1TH 3:6"/>Nsaiye Timatawus la jeze ɓe, woi gna mi ge, of ye gaiciya ga, n ye-ye yi ɓa gyi abye lo. Fyei pa eyi ziyara ɓo n bugba bui buyi shi fye n cei pma fya gye yi wye, shi yihin cei pma ya gye fye wye nyi. <verse eid="1TH 3:6"/><verse number="7" style="v" sid="1TH 3:7"/>Ntu cenu omi azaje bugba kuyi fu, dna n yi wahala n yi sin n ya nyi, tunda yi kpelo ge fye mi zhi lo n Dagayi nyi. <verse eid="1TH 3:7"/><verse number="8" style="v" sid="1TH 3:8"/>Yi ɓa mizhi dna nyaho-nyahoyi ndei yi kpelo ge fye kpema Dagayi lo.<verse eid="1TH 3:8"/></para>
  <para style="p">
    <verse number="9" style="v" sid="1TH 3:9"/>Yi ta mi ya sa Shekwoyi ami n kunce, ntu fye ɓon! Ntu bugba buibui ɓo n fye gayi ngye shi Shekwoyi wo yi aduwa ntu fye ɓo nyin. <verse eid="1TH 3:9"/><verse number="10" style="v" sid="1TH 3:10"/>Nsukwoyi n nyipyei yi zhin aduwa ntu nfye ɓo, yi gyi Shekwoyi wye, ya gye fye njesun ya nu enya n kwo ce yalo n fye gaiciya ga. <verse eid="1TH 3:10"/><verse number="11" style="v" sid="1TH 3:11"/>Fa Shekwoyi eyi Dada nwohin tukwo, n yi Dagayi Yesu yi, wa tnu n yi, nfye aba njesun. <verse eid="1TH 3:11"/><verse number="12" style="v" sid="1TH 3:12"/>Fa Dagayi wa zhin ofye yeye kwa mwa lo abye-abye, kwa nu, kwoi gyiya ga efye azaje n na azayi vinya, shi eyi ye-ye ɓe fye aba nyi. <verse eid="1TH 3:12"/><verse number="13" style="v" sid="1TH 3:13"/>Deye ɓa zhin ofye abugba ɓa bwa kala, n tna laifi, n Gyi-gyi-yi n Shekwoyi eyi Dada yi. N na bai fya gni-gni zhi n wa abye n tna laifi, ewyi n eyi Dagayi Yesu Kristi ɓei jezeɓe n gnisun n na azayi n ɓa zhin owo anya nyi.<verse eid="1TH 3:13"/></para>
  <chapter eid="1TH 3"/>
  <chapter number="4" style="c" sid="1TH 4"/>
  <para style="s1">Fye Ku Ze Aza Gyi-gyi-yi</para>
  <para style="p">
    <verse number="1-2" style="v" pubnumber="1,2" sid="1TH 4:1-2"/> Omi azaje fye kpelo, shi fye ɓa da Shekwoyi bugba, dna n fye asese fyegyi-fyegyi, gama fye kpe wyidna ye lo n yi ɓei ga fye dna n Dagayi Yesu, Nsaiye yi gyi fye wye dna n Dagayi Yesu, nge fye zan-zan shi ya wu fye. <verse eid="1TH 4:1-2"/><verse number="3-4" style="v" pubnumber="3,4" sid="1TH 4:3-4"/> Cama Shekwoyi n cei pmalo fya ze aza Gyi-gyi-yi, ntna cegye, Fya bui anagbayi si n na abai zaho-zahoi wa pa mula n gyi-gyi-yi. <verse eid="1TH 4:3-4"/><verse number="5" style="v" sid="1TH 4:5"/>To ge n shakpe yin, shi abyedo zhin nyin, ntu n tna Shekwoyi yekpe ɓo n wo azokwoyi nyin.<verse eid="1TH 4:5"/></para>
  <para style="p">
    <verse number="6" style="v" sid="1TH 4:6"/>Deye kwonu zhin Shekwoyi ɓeye, nge fye to gyi efye zado fi fya a ezado nyikwon, ntuge Dagayi ɓa ta fye n mwa, shi yi ɓei shin fye gna nyi. <verse eid="1TH 4:6"/><verse number="7" style="v" sid="1TH 4:7"/>Gama Shekwoyi to yi yi, ya ze aza nu nɓa bugbayi nu-nuyi n cegye yi nun, n nu-nuyi n shakpe yin, ama ya ze aza agyi-gyi-yi. <verse eid="1TH 4:7"/><verse number="8" style="v" sid="1TH 4:8"/>Oza n wo to vi wyidna yen, wo ta zun aza ɓeda nu gnan, ama Shekwoyi nya n wo ga fye owo Zafun Gyi-gyi-yi nyi.<verse eid="1TH 4:8"/></para>
  <para style="p">
    <verse number="9" style="v" sid="1TH 4:9"/>Ama ntu n na azaye n cei ɓo, n kwo kunce a bwa kwo n na Shekwoyi aza ba nyi, mi to n na apma yi lo ma da ɓeho tu n kwo tukwon, Gama Shekwoyi n wohin wo wu fye lo, shi fye ɓa ye najeyi. <verse eid="1TH 4:9"/><verse number="10" style="v" sid="1TH 4:10"/>Ɓehin-hin ofye ye-ye n kalai lo nfye a Yesu-viyi aba, n fye kni vinya. Har nsaiye yi gyi fye wye fye ye ɓa lo na bye. <verse eid="1TH 4:10"/><verse number="11" style="v" sid="1TH 4:11"/>Fye fa deye kwa ze fye ɓemwi, fya sase n lafiyai, fyei zhin fyehin tnu-tnu, shi yi ɓei shin fye gna nyi. <verse eid="1TH 4:11"/><verse number="12" style="v" sid="1TH 4:12"/>Nnabai aza nɓata vi Yesun ɓa ga fye gaiciya ɓa ga fye mwa-mwa, n fye ta zhin akma fya kpema aza ntu fye bukata ɓom.<verse eid="1TH 4:12"/></para>
  <para style="s1">Yesu-viyi Fi</para>
  <para style="p">
    <verse number="13" style="v" sid="1TH 4:13"/>Nsaiye, omi azaje, mi n cei pmalo fya kpe oɓo n kwo bwa Yesu viyi, esa n wa fi n cei. N na abai n kwa bwa fye, fyeta wun bugba n duwyin, ngye aza n ɓato n na awyetu yin. <verse eid="1TH 4:13"/><verse number="14" style="v" sid="1TH 4:14"/>Shi yi ku gaiciya ga nge Yesu la fi, wa lakala n vingwo n jesun nyi, yi ga gaiciya n jesun n ge esa n Yesu ɓa jezeɓe, Shekwoyi ɓei jezeɓe n na a Yesu-viyi, n ɓaku fi n gnisun n woi nyi.<verse eid="1TH 4:14"/></para>
  <para style="p">
    <verse number="15" style="v" sid="1TH 4:15"/>Nɓa gna fye deye Dagayi wu-wu nu, nge eyi n yi n wye-wyeyi, esa n Dagayi ɓei jezeɓe nyi, yi to ɓei kukala ya gyi aza apye-apye n ɓa fi n vingwo nyin. <verse eid="1TH 4:15"/><verse number="16" style="v" sid="1TH 4:16"/>Gama Dagayi nu ɓei kashi ɓe n eshe, n wyisa kalai, wyisa a malayika esu ɓegye nya, n Shekwoyi mwayi yi. A Yesu-viyi n ɓa ku fi, ɓanu ɓei kukala n na abye ɓa sun n Dagayi. <verse eid="1TH 4:16"/><verse number="17" style="v" sid="1TH 4:17"/>N na avun, eyi n yi cezhi n wye-wyeyi n fi n na anyi nyi, a ɓei ku yi ya shegun Dagayi n ʼshe bmana, elonu yi ɓei kunsun n woi nyalo-nyalo. <verse eid="1TH 4:17"/><verse number="18" style="v" sid="1TH 4:18"/>Ntucenu fye fu aje bugba, fya ga aje kala n ɓeda ye yi.<verse eid="1TH 4:18"/></para>
  <chapter eid="1TH 4"/>
  <chapter number="5" style="c" sid="1TH 5"/>
  <para style="p">
    <verse number="1" style="v" sid="1TH 5:1"/>Aɓeye vinya ɓei zhin n knisayi a? Kwo to zhin tilas nu ma da ɓeho tu n kwo tukwon, omi-zaje. <verse eid="1TH 5:1"/><verse number="2" style="v" sid="1TH 5:2"/>Gama fye kpelo sarai, nge zaho-zahoi ta kpeye lon, Dagayi nyipyei ɓei ɓe n tna esa dnai nu, ngye evi n sukwoyi. <verse eid="1TH 5:2"/><verse number="3" style="v" sid="1TH 5:3"/>Sanu n aza ɓei ci nge, “Lafiya lo sarai nyaho to wunya lon bugba fulo.” Nsa gmanyi yi wahala ɓa ɓeɓa tukwo, shi kagna zhin kwa ɓe nyikwoza aba to woi dna ce nyin. Aza deye to ɓei bwa asibui ban, gama abwi-ba to lo n.<verse eid="1TH 5:3"/></para>
  <para style="p">
    <verse number="4" style="v" sid="1TH 5:4"/>Ama emi aza je, fye to filo n wyegma n na aɓeye tukwon, Dagayi nyipyeyi to ɓei ɓe efye aba ngye evin. <verse eid="1TH 5:4"/><verse number="5" style="v" sid="1TH 5:5"/>Gama fye zhin abuzangna ɓinu anyipyeyi aɓi njesun fye to zhin wyegma nyanu kwo sukwo nyan. <verse eid="1TH 5:5"/><verse number="6" style="v" sid="1TH 5:6"/>Ntucenu fye ku zhi fya pmi, fyeto wangye n gye azajen. Fye pmi owo zhi-zhi fya ku awye shi. <verse eid="1TH 5:6"/><verse number="7" style="v" sid="1TH 5:7"/>Sukwo zhin gyewan sanu, n esai n aza sin eje, kwo zhin ɓa. <verse eid="1TH 5:7"/><verse number="8" style="v" sid="1TH 5:8"/>Ama eyi n yi fi n buzangna nyi, yiku hankali bwa, n gu-gui n gaiciya ga yi, n ye-ye yi, ya kun kata eyi gni-gni nya.<verse eid="1TH 5:8"/></para>
  <para style="p">
    <verse number="9" style="v" sid="1TH 5:9"/>Gama Shekwoyi to kni yi wa zewo minagyi yakpe yi nun, ama wa gni yi dna n eyi Dagayi Yesu Kristi. <verse eid="1TH 5:9"/><verse number="10" style="v" sid="1TH 5:10"/>Wafi ntu nyi ɓo n na bai ya sase nwoi nyalo nyalo. Kwo yi kufi, kwo yi-i ye n wye-wyeyi, esa n wo ɓei jeze ɓe n cei. <verse eid="1TH 5:10"/><verse number="11" style="v" sid="1TH 5:11"/>Ntu cenu fye ga aje bugba kala, fye mi aje zhin shi fye shin zhin lo nyi.<verse eid="1TH 5:11"/></para>
  <para style="s1">A wyidna N Na Ɓo Pa Yi</para>
  <para style="p">
    <verse number="12" style="v" sid="1TH 5:12"/>Omi azaje, fye ga efye ikklisiya tukwoda mwa-mwa, nɓa zhin tnu-tnu n kalayi n fye aba nyi, ɓai daɓo n fyei tu na aɓo tukwo n ɓato bmiya lo nyin. <verse eid="1TH 5:12"/><verse number="13" style="v" sid="1TH 5:13"/>Fye gaɓa mwa-mwa fya ye ɓa nfye abugbai vinya ntuge ɓa bmafyenu zhin. Fye pa to fya wu anya n na jeyin.<verse eid="1TH 5:13"/></para>
  <para style="p">
    <verse number="14" style="v" sid="1TH 5:14"/>Omi azaje, fye gnakni aza n ɓa wo bwato, fye fu aza bugba n ɓa bugba la wunya, Fya zhin aza atna nɓa to n kalai lon, fya zhin hakuri n na azai vinya. <verse eid="1TH 5:14"/><verse number="15" style="v" sid="1TH 5:15"/>Fye to ye nge oza wo gba ɓenukwoyi ta n ɓenukwoyi yin, ama fye zhin atna fya zhin aje ɓemana, n na azaje vinya. <verse eid="1TH 5:15"/><verse number="16" style="v" sid="1TH 5:16"/>Fye dagma cici. <verse eid="1TH 5:16"/><verse number="17" style="v" sid="1TH 5:17"/>Fye zhin aduwa cici. <verse eid="1TH 5:17"/><verse number="18" style="v" sid="1TH 5:18"/>Ɓeho-ɓehoi n kwa bwa fye, fye zhin Shekwoyi godiya, gama Shekwoyi nufi nyi n fye aba, n fye zhin Kristi Yesu nya nyi.<verse eid="1TH 5:18"/></para>
  <para style="p">
    <verse number="19" style="v" sid="1TH 5:19"/>Fye to wo Zafun Gyi-gyi-yi tnu-tnu ɓi nfye abugba min. <verse eid="1TH 5:19"/><verse number="20" style="v" sid="1TH 5:20"/>Fye to ci aza wyegba n ɓa wu nyanyin <verse eid="1TH 5:20"/><verse number="21" style="v" sid="1TH 5:21"/>ama fye mwi ɓelo-ɓehoi n na da, fya kpe kwo gaiciya nu, ndei kwo zhin gaiciya nu fya gwo kwo. <verse eid="1TH 5:21"/><verse number="22" style="v" sid="1TH 5:22"/>Fye bui ɓenukwoyi doho-dohoi si. <verse eid="1TH 5:22"/><verse number="23" style="v" sid="1TH 5:23"/>Fa Shekwoyi bugbafu nya n wohin tukwo wa ze fye agyi-gyi-yi. Fa efye zafun, wye-wyeyi, n nayi ɓa bwa kala n tna laifi, har ewyi n eyi Dagayi Yesu Kristi ɓei jezeɓe n cei. <verse eid="1TH 5:23"/><verse number="24" style="v" sid="1TH 5:24"/>Shekowyi n wa yi fye fya ze owo aɓi nyi, wo ɓa zhin fye aɓeye vinya shi wo ɓei zhin fye alkawali. <verse eid="1TH 5:24"/><verse number="25" style="v" sid="1TH 5:25"/>Omi azaje fye zhin aduwa ntu yi ɓo. <verse eid="1TH 5:25"/><verse number="26" style="v" sid="1TH 5:26"/>Fye dna abwa do gami n na a Yesu-viyi ajeyi n ɓo. <verse eid="1TH 5:26"/><verse number="27" style="v" sid="1TH 5:27"/>Mi gna fye, dna n Dagayi eye fye ba wasikaye ga a Yesu-viyi vinya. <verse eid="1TH 5:27"/><verse number="28" style="v" sid="1TH 5:28"/>Anabarka dnagmayi n ɓa kun n eyi Dagayi Yesu Kristi aba nyi, ɓa kusun n zaho-zahoi n fye mi.<verse eid="1TH 5:28"/></para>
  <chapter eid="1TH 5"/>
</usx>
