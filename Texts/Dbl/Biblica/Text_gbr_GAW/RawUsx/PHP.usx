<?xml version="1.0" encoding="UTF-8"?>
<usx version="3.0">
  <book code="PHP" style="id">- Alkawali Woiwoyi (Gbagyi New Testament)</book>
  <para style="rem">Copyright © 1997 by Biblica, Inc.®</para>
  <para style="h">AFILIBIYI</para>
  <para style="toc1">Afilibiyi</para>
  <para style="toc2">Afilibiyi</para>
  <para style="toc3">Afilibiyi</para>
  <para style="mt1">AFILIBIYI</para>
  <para style="im">Bulus wasika ga Afilibiyi</para>
  <para style="im">Ɓeda awyega Afilibiyi nya</para>
  <para style="im">Nyakayi–Bulus nu</para>
  <para style="im">Aba nwo ɓei dna–Roma</para>
  <para style="im">Aye–A.D. 60–61</para>
  <para style="im">Aɓo nɓa kafi–Bulus ɓei ka wasika ye ga Owo anugundo nu, n Filibi woi dna n kurkuku n Roma. Ɓa ɓei tnu wo nnagyiwye yi ntu ge ɓa bma wo zhin. Wo ɓei ya wa wu ɓa ngye shi wo nbugba–kalayi lo ntu ɓa ɓo, wa wu ɓa njesun shi wo sin wahala lo dna n Roma. Ko wo ɓa fi wo ta kpe lo m, ama wo ɓa gyi abye wa zhin Shekwoyi bauta shi wo ɓa mi. Wa ga ɓa ɓesisi n Yesu yi shi wo ɓei gba wohin tukwo, ɓahin ɓa zhin lo nu. Ɓa to ye nna malami katai yim. Wa gna anyikwoza ngun aba anyawuyi ge ɓa ku fa. A Yesu-viyi vinya ɓa zhin aɓo manayi nnazaje ɓa gye, ɓa zhin lo nu ce. Shekwoyi ɓa ga zaho-zahoi nya nwo gyisan.</para>
  <para style="iot">Aɓo-tukwo:</para>
  <para style="io1">1. Bulus nna wahalai n Roma <char style="ior"><ref loc="PHP 1:1-30">1:1-30</ref></char></para>
  <para style="io1">2. Yesu tukwo gba <char style="ior"><ref loc="PHP 2:1-30">2:1-30</ref></char></para>
  <para style="io1">3. Pmagna n migniyi nna Yesu-viyi aba <char style="ior"><ref loc="PHP 3:1-21">3:1-21</ref></char></para>
  <para style="io1">4. Bugbafu Shekwoyi nya nwo anya-gai <char style="ior"><ref loc="PHP 4:1-23">4:1-23</ref></char></para>
  <para style="imte1">Afilibiyi</para>
  <chapter number="1" style="c" sid="PHP 1"/>
  <para style="p">
    <verse number="1" style="v" sid="PHP 1:1"/>Bulus n Timatawus yi, Yesu Kristi a fyenu, eyi nu ka ga fye a Pasto n na abyedo yi n na Yesu viyi vinya n fye fi n Filibi zhi mi nyi.<verse eid="PHP 1:1"/></para>
  <para style="p">
    <verse number="2" style="v" sid="PHP 1:2"/>Shekwoyi anabarka ɓa kunsun n fyei vinya. E, mi zhin aduwa ge Shekwoyi eyi Dada, n Dagayi Yesu Kristi yi ɓa ga zaho-zahoi n fye mi owo anabarka nu-nuyi, n wo bugba fuyi nfye abugbami, n fye awye wyei n jesun. <verse eid="PHP 1:2"/><verse number="3" style="v" sid="PHP 1:3"/>Omi aduwa vinya ɓa nu-riuyi lo n Shekwoyi Latuyi. <verse eid="PHP 1:3"/><verse number="4" style="v" sid="PHP 1:4"/>Sanu n ma zhin aduwa ga fye, emi bugba nu-nuyi n na agmadai. <verse eid="PHP 1:4"/><verse number="5" style="v" sid="PHP 1:5"/>Ntu fye bmazhin ɓo, fyei zhin aza ɓai kpe Nabari manayi, Kristi nya ɓeye, tunyi esa n fye ɓei wo har nsai ye. <verse eid="PHP 1:5"/><verse number="6" style="v" sid="PHP 1:6"/>Mi tabata lo Shekwoyi n wa ya tnutnu manayi n fye mi nyi, wo ɓa gyi abye n fye bmazhin yi, fya mwa fi n wo alheri, sai esa n owo tnu-tnu n fye mi nku zo zhin, ewyi n Yesu Kristi ɓei jeze ɓe cei.<verse eid="PHP 1:6"/></para>
  <para style="s1">Bulus Yeye Nɓa Ba</para>
  <para style="p">
    <verse number="7" style="v" sid="PHP 1:7"/>Kwo wulo cewo ma wo n mi mi ntu fye ɓo ngye shi mi wo nyi, ntuge, fye dnalo n mi bugba mwa. Yila gni bwa ngnisun Shekwoyi anabarka esa n mi ɓei dna n Kurkuku nyi, n esayi n mi ɓei la gmi nyi. Mi-i sunkun ntu gaiciya ɓo mi-i gna aza Kristi nabari. <verse eid="PHP 1:7"/><verse number="8" style="v" sid="PHP 1:8"/>Shekwoyi gmanyi nu kpe lo shi mi ye fye lo n sun, n Yesu Kristi bugba ye-ye nya pyai. <verse eid="PHP 1:8"/><verse number="9" style="v" sid="PHP 1:9"/>Emi aduwa zhin ga fye ekwo nu fya nu n Shekwoyi ye-yei na za aba, fya gyi abye n mwa-mwa yi dna n Zafun, n awyega yi. <verse eid="PHP 1:9"/><verse number="10" style="v" sid="PHP 1:10"/>Gama mi ye Ifya kpe ɓe nukwoyi ye n ɓemanayi cewo. Fye ku ze a gyi-gyi-yi n fye mi, to oza mi wa gye fye laifin har esa n Dagayi ɓa jeze ɓe n cei. <verse eid="PHP 1:10"/><verse number="11" style="v" sid="PHP 1:11"/>Fye zhin ɓemana nu ci-ci, aɓo n ɓa ɓa wu ge fye zhin Shekwoyi aɓi nu. Ntuge de ye ɓa ɓe n latu yi, n mwa-mwa yi n Shekwoyi aba.<verse eid="PHP 1:11"/></para>
  <para style="p">
    <verse number="12" style="v" sid="PHP 1:12"/>Mi cei pma lo fya kpe, omi azaje, aɓo vinya n ɓa bwa mi ya, kwo la ze apma nya kwoi zhin aza ɓai wo Nabari manayi Kristi nya. <verse eid="PHP 1:12"/><verse number="13" style="v" sid="PHP 1:13"/>Ntuge aza vinya n ya, n na soja yi ɓe n ɓa kpe n ɓa abarki nyi, ɓa kpe lo ge mi dna n na awun, ntuge mr zhin Yesu viyi nu. <verse eid="PHP 1:13"/><verse number="14" style="v" sid="PHP 1:14"/>Ntu n mi dna-dna ɓo n kurkuku n ya a Yesu viyi n mwa ɓa ku agmada nya. Omi atna zhin, n ku bugba kala ga ɓa, har ɓai gna aza Kristi nabari ntna edna.<verse eid="PHP 1:14"/></para>
  <para style="p">
    <verse number="15" style="v" sid="PHP 1:15"/>Azaho zhin waʼazi ntuge ɓa wo she, shi Shekwoyi zhin apma n miyi. Ɓaye a ciɓa nge ɓa zhin waʼazi n tna dna. Ama azaho zhin n bugba yi gmanyi. <verse eid="PHP 1:15"/><verse number="16-17" style="v" pubnumber="16,17" sid="PHP 1:16-17"/> Ɓai zhin waʼazi ntuge ɓa yemi, gama ɓa kpe lo ge Dagayi wa ɓe miyi n ya wa zhin apma n miyi ma kna gaiciya. Azaho zhin waʼazi ɓa zhin mi ma wo she, ɓai gye ge oɓa abye gyi ɓa ɓemi bugba zhizhiyi dna n Kurkuku ya. <verse eid="PHP 1:16-17"/><verse number="18" style="v" sid="PHP 1:18"/>Ama kwo ɓai zhin waʼazi n kni nufi yi nuʼa, nya gmanyi n mi kpelo, a zhin Nabari manayi Kristi nya waʼazi lo, ai da mi lo.<verse eid="PHP 1:18"/></para>
  <para style="s1">Nya Kwo Zhin To Mi-i Fim</para>
  <para style="p">
    <verse number="19" style="v" sid="PHP 1:19"/>Mi ɓa dagma, gama mi kpe lo shi fye zhin mi aduwa Zafun Gyi-gyi-yi bmami zhin, deye vinya ɓa ze ɓemana n mi aba. <verse eid="PHP 1:19"/><verse number="20" style="v" sid="PHP 1:20"/>Gama mi zhin nubo n na awyetuyi, mi ta zhin ɓeho n kwo ɓa zhin mi ma wo mihin vinyikwon, ama ma gni n shiri yi zhin n saho-sahoi, ma da Kristi nabari n bugba kalayi, sa n mi dna n na a zhin gye n ya, shi mi shin gye n sapa n na abai ma ga Kristi mwa-mwa, kwo mi-i n wye-wyeyi kwo mi ya fi. <verse eid="PHP 1:20"/><verse number="21" style="v" sid="PHP 1:21"/>Gama n mi aba wye-wyeyi zhin esa bwa nu ntu n Kristi ɓo, efi kuwa, n gna bmiya lo. <verse eid="PHP 1:21"/><verse number="22" style="v" sid="PHP 1:22"/>Ama ngye n mi wye-wyei ɓa ga mi esa ma gni aza ga Kristi, to a gye mita kpe edo ye lo n kwo gna bmiya lon, Wye-wyeyi ko efi m. <verse eid="PHP 1:22"/><verse number="23" style="v" sid="PHP 1:23"/>Nsahoi mi n cei pmalo ma gni wye-wyeyi sahoi mi to n cei pmalo n. Gama mi n cei pma lo ma lo mi kunsun n Yesu yi, Kwo ɓa gna ma gmada n mwa ma ndu n mi wye-wyeyi lo ya. <verse eid="PHP 1:23"/><verse number="24" style="v" sid="PHP 1:24"/>Ama mi ɓa gnasun n na apmayi n fye aba mi-i ya gni n wye-wyeyi n ya.<verse eid="PHP 1:24"/></para>
  <para style="p">
    <verse number="25" style="v" sid="PHP 1:25"/>E, aye n mi ɓo yi pmalo n ya n na anyi ye, mi kpelo mi ɓeye dna n na anyi ye n sa fyewyi kpa, ama ma bma fye zhin, fya mwa, fya bwa bugba buyi dna fye gaiciya ga. <verse eid="PHP 1:25"/><verse number="26" style="v" sid="PHP 1:26"/>Omi gni-gni n na anyi ɓa ga fye bugba buyi, kwoi ga fye dalili n fye ɓa la Kristi Yesu tu, n wo shi mi bwanyi, sanu n ma jeze ɓe efye aba n cei, ma zhin fye ziyara.<verse eid="PHP 1:26"/></para>
  <para style="p">
    <verse number="27" style="v" sid="PHP 1:27"/>Ama kwo kni ɓe nu yi bwa miʼa, fye pa, fya zan-zan ngye a Yesu viyi n na bai kwo to mi-i shan fye gye n shasun, mi ɓa wo nabari manayi nge fye mi zhin lo n bugbai gmanyi, fyei da Nabari manayi. <verse eid="PHP 1:27"/><verse number="28" style="v" sid="PHP 1:28"/>Ntna edna, kwo ofye anuwunyi zhin fye n wuna na. Kwo ɓa wu ɓa nge ɓala kaya, ama n fye aba kwo ɓa wufye nge Shekwoyi kunsun lo n fyei. Woi la wye-wyeyi nyalo-nyalo nya ga fye n gnisun n woi. <verse eid="PHP 1:28"/><verse number="29" style="v" sid="PHP 1:29"/>Gama n fye aba ala esa ga fye, to ge fya kpema wo kawai m, ama fya gye azhin ntu wo ɓo. <verse eid="PHP 1:29"/><verse number="30" style="v" sid="PHP 1:30"/>Yi filo n okun ye n gnisun, fye ku gye mi-i sin wahala Intu wo ɓo n sapai, har sayi mi ye dna lo n wahala atan-tasin, ngye shi fye kpe lo.<verse eid="PHP 1:30"/></para>
  <chapter eid="PHP 1"/>
  <chapter number="2" style="c" sid="PHP 2"/>
  <para style="s1">Yi Zhin Ngye Yesu</para>
  <para style="p">
    <verse number="1" style="v" sid="PHP 2:1"/>Enya lo n na a Yesu viyi ai yi ge atna-zhin? Fye ye mi lo har fyei ye fya bmami zhin? Kwo zhin nyaho nu n fye aba nge yi zhin a zaje nu dna n Dagayi, yi n Zafun gmanyi lo? Ofye abugba n na atnazhin yi lo n bugba bwa yi? <verse eid="PHP 2:1"/><verse number="2" style="v" sid="PHP 2:2"/>To fye zhin mi ma dagma ɓehin-hin nya, fya ye n na jeyi n bugbai gmanyi, fyei zhin tnu-tnu n gnisun n bugbai ɓedo n ɓemwi gmanyi.<verse eid="PHP 2:2"/></para>
  <para style="p">
    <verse number="3" style="v" sid="PHP 2:3"/>To ye hohin tukwon, to zhin ɓo n na bai aza ci hon, gba hohin tukwo, ha gye azaje ndu hohin. <verse eid="PHP 2:3"/><verse number="4" style="v" sid="PHP 2:4"/>To zhin hohin tukwo aɓonu nubo gmanyi n, ama zhin nubo n na zaje nyai ɓe, n ɓei n ɓa zhin.<verse eid="PHP 2:4"/></para>
  <para style="p">
    <verse number="5" style="v" sid="PHP 2:5"/>Kwo bmiya efye hali kwa wu ngye odo n Yesu Kristi ɓei wu yi nyi. <verse eid="PHP 2:5"/><verse number="6" style="v" sid="PHP 2:6"/>Oza nu, kwo da yake wo ɓei zhin Shekwoyi nu, wo to ɓei gyima nge wo zhin Shekwoyi nu n. <verse eid="PHP 2:6"/><verse number="7" style="v" sid="PHP 2:7"/>Ama wa kma owo mwa-mwa ya zhi n ikoyi, wa gba wohin tukwo wa ze zanyikwoci ngye fyenu. <verse eid="PHP 2:7"/><verse number="8" style="v" sid="PHP 2:8"/>Wa gba wohin tukwo n du-du, wa fi ngye evi fi tu n zundu.<verse eid="PHP 2:8"/></para>
  <para style="p">
    <verse number="9" style="v" sid="PHP 2:9"/>Ntu cenu Shekwoyi ɓei la wo kala tu n eshe wa ga wo eye ndu aye aje vinya. <verse eid="PHP 2:9"/><verse number="10" style="v" sid="PHP 2:10"/>Nnabai n Yesu ye nyikutukwo doho-doho n she mi, n anyi mi yi, n anyi sintai ɓei ca kwokwo. <verse eid="PHP 2:10"/><verse number="11" style="v" sid="PHP 2:11"/>Nyitala doho-dohoi ɓei cige, Yesu Kristi nu zhin Dagayi dna Shekwoyi Dada mwa-mwa.<verse eid="PHP 2:11"/></para>
  <para style="p">
    <verse number="12" style="v" sid="PHP 2:12"/>Omi a nugundo yeye yi, sanu n mi ɓei gnisun n fyei, fye ɓei vi mi ɓo-wu peceiye. Shi mi to gni lo n saiye nyi n, fye zhin peceiye fya vi aɓo vinya n ɓa ɓe n gni-gni, avun Shekwoyi mwa-mwa ga, n dna yi, fyei ta na avun yi n nya n kwo ɓa wun wo bugba ya. <verse eid="PHP 2:12"/><verse number="13" style="v" sid="PHP 2:13"/>Ntuge Shekwoyi nu zhin tnu-tnu n fye mi, Woi bma fye zhin n nabai fya wowo ɓeda, fya zhin ɓo n wo cei pma fya zhin.<verse eid="PHP 2:13"/></para>
  <para style="p">
    <verse number="14" style="v" sid="PHP 2:14"/>Nyaho-nyahoi n fye ɓa zhin, fye bui gunu-gunu da si na ɓena yi, na jeyi. <verse eid="PHP 2:14"/><verse number="15" style="v" sid="PHP 2:15"/>Nna bai n zaho ta bwa fye laifin. Fye sase n gyi-gyi-yi. Ntna cegye, Shekwoyi aɓi nfi n wyegma anyi ye nya n na za nukwoyi n ɓa ta wo ɓon. Fye bmiya na n ɓa mi ngye a fitila. Fya ku ze a buzangna. <verse eid="PHP 2:15"/><verse number="16" style="v" sid="PHP 2:16"/>Fyei wuɓa Nabari wye-wyeyi nya. Sanu n Kristi bei jeze ɓe ncei, aɓei da mi n mwa, nge emi tnu-tnu n fya ba to ze gbeloyin.<verse eid="PHP 2:16"/></para>
  <para style="p">
    <verse number="17" style="v" sid="PHP 2:17"/>Ngye aɓa emi ami zeya nu ntu n fye gaiciya ga ɓo n mi ga Shekwoyi kwo ngye hadaya nyi, wato ngye mi ba fi ntu fye ɓo nu, aɓa dami n mwa, mabwa agmada ngnisun nfyei. <verse eid="PHP 2:17"/><verse number="18" style="v" sid="PHP 2:18"/>Gama kwo kunce lo fya bwa bugba bui-bui ntu n ce, fya dagma n mi yi ntu n esa ɓo n mi la bwa ma fi ntu fye ɓo nyi.<verse eid="PHP 2:18"/></para>
  <para style="s1">Bulus A wyekwo</para>
  <para style="p">
    <verse number="19" style="v" sid="PHP 2:19"/>N Dagayi wa ye, mi ɓa tnu n Timatawus yi esa fyewyi wa gye fye wye. N wa jeze ɓe wo ɓa fu mi bugba wa wu mi efye lafiya, shi fye zhin lo. <verse eid="PHP 2:19"/><verse number="20" style="v" sid="PHP 2:20"/>Oza to lo woi ye mi ngye Timatawus n. <verse eid="PHP 2:20"/><verse number="21" style="v" sid="PHP 2:21"/>Zaho-zahoi ce woi wo wohin nu ɓo, to woi shan Yesu Kristi ɓo won. <verse eid="PHP 2:21"/><verse number="22" style="v" sid="PHP 2:22"/>Ama fye kpe Timatawus ye lo. Wo la ze n gye mi ɓinu, woi bma mi nabari manayi waʼazi zhin. <verse eid="PHP 2:22"/><verse number="23" style="v" sid="PHP 2:23"/>Mi ɓatnu n woi sa fyewyi, n ma ku kpe nya ye n kwo ɓa bwa mi ya. <verse eid="PHP 2:23"/><verse number="24" style="v" sid="PHP 2:24"/>Mi ga Shekwoyi gaiciya lo ge, esa fyewyi mi ɓa ɓe ma gye fye wye.<verse eid="PHP 2:24"/></para>
  <para style="p">
    <verse number="25" style="v" sid="PHP 2:25"/>Nsaiye mi gye kwo bmiya lo matnu n Abafraditus yi nfya ba. Fye ɓei tnu woi wa bma mi zhin dna n mi bukata, to, owo n miyi, yi ku ze aya ɓi, yi ku ze yi zhin tnu-tnu, yi sunkun n gnisun. <verse eid="PHP 2:25"/><verse number="26" style="v" sid="PHP 2:26"/>Nsaiye mi tnu woi lo n na api n jesun, ntu ge api awye n lawo kwo, woi la damu shi fye ɓei ku wo ge nyasan ɓei ku san wo. <verse eid="PHP 2:26"/><verse number="27" style="v" sid="PHP 2:27"/>Nyasan ɓei ku san wo n mwa, har wo ɓei la wo viwyi n fiyi. Ama Shekwoyi ɓei ku gye wo sun-sun, n mi yi ɓe, to wa ye ge ma bwa bugba zhiyi tu n deye tukwo n. <verse eid="PHP 2:27"/><verse number="28" style="v" sid="PHP 2:28"/>Ntu cenu a gnami wolo n gye mi tnu n woi n fya ba njesun, gama mi kpelo shi aɓei da fye nsun fyei yagye wo. Ce ɓa da mi kwa cemi bugba wum bma. <verse eid="PHP 2:28"/><verse number="29" style="v" sid="PHP 2:29"/>Fye zhin wo amabe dna n Dagayi n bugba buyi, fya wu fye agmada. <verse eid="PHP 2:29"/><verse number="30" style="v" sid="PHP 2:30"/>Gama wo ɓeye wa fi ntu n Kristi tnu-tnu ɓo, sanu n wo ɓei zhin atna, wa zhin mi ɓo n fye to mi zhin ntu ge fye lo n kpai.<verse eid="PHP 2:30"/></para>
  <chapter eid="PHP 2"/>
  <chapter number="3" style="c" sid="PHP 3"/>
  <para style="p">
    <verse number="1" style="v" sid="PHP 3:1"/>Ɓeho-ɓehoi n kwa zhin, emi anugundo fye dagma fi n Dagayi, ata ɓe mi n fye ce gna yi n. Kwo bmiya lo n fya ba fya wo ce ci.<verse eid="PHP 3:1"/></para>
  <para style="s1">Peceye Nna Malami Nukwoyi</para>
  <para style="p">
    <verse number="2" style="v" sid="PHP 3:2"/>Fye zhin peceiye n na za nukwoyi, amwi, nɓa gna ge sai oza zhin kaciya nu a kpe wo gni nyi. <verse eid="PHP 3:2"/><verse number="3" style="v" sid="PHP 3:3"/>Gama eyi nayi zunya nu ta ze yi Shekwoyi aɓin, mwa-mwa ga nu n yi Zafun yi, kaciya hin-hin nu, eyi a Yesu viyi, yi dagma fi n nya n Kristi Yesu ku zhin gayi, yi kpe ge yita mi n yihin bma-zhin ya gni yihin tukwon. <verse eid="PHP 3:3"/><verse number="4" style="v" sid="PHP 3:4"/>Ndei oza lo n wo gye ge wo ɓei ɓa mi wa gni wohin, emi nu, ngye aza ɓei ɓa pwo ntu n nya ɓo n wo n cei, mi ɓei ɓa mi ma pwo. <verse eid="PHP 3:4"/><verse number="5" style="v" sid="PHP 3:5"/>Gama nyipyei nyimwa-nyimwai nu n na ɓei zhin mi kaciya, a mami dna Yahudiyi hin-hin puwa, Banyami bye. Ntu cenu mi zhin Yahudiyi za hin-hin nu. Knido nu shasun, mi ɓei dna n na a Farisiyi fye nu, n ɓa vi a Yahudiyi awyidna n na akunu yi n kala yi nyi. <verse eid="PHP 3:5"/><verse number="6" style="v" sid="PHP 3:6"/>N wyenyi? E, har ma ma ga ikklisiya wahala ma zhin atna ma shi a Yahudiyi awyidna bwa vinya.<verse eid="PHP 3:6"/></para>
  <para style="p">
    <verse number="7" style="v" sid="PHP 3:7"/>Ama anya deye vinya n mi ɓei gye ɓa n na pmai, nsaiye mi ku ɓa ya vinya n na bai ma kpema, ma tu awye n Kristi nu gmanyi. <verse eid="PHP 3:7"/><verse number="8" style="v" sid="PHP 3:8"/>E, anya vinya zhin gbeloyi nu, n na mwi ɓa do n gyibai nza ɓa bwa woi ya kpema Kristi Yesu emi Dagayi. Miku anya ya vinya, mito ze ɓa n gye nyahon n na abai ma bwa Kristi. <verse eid="PHP 3:8"/><verse number="9" style="v" sid="PHP 3:9"/>Maze gmanyi n woi, to a shan gna ge ma bwa gni-gni ntu n mi ɓe manayi zhin ɓo nu m, ko Shekwoyi awyidna bwa shin, ama ma ga Kristi gaiciya wa gni mi nu, gama Shekwoyi zokwo n wo zeyi aza ɓefyece da, ko nu zhin gaiciya ga dna n Kristi gmanyi. <verse eid="PHP 3:9"/><verse number="10" style="v" sid="PHP 3:10"/>Nsaiye mi ku anya vinya ya, miku gye okwonu zhin zokwo gmanyi n za ɓa kpe Kristi ye, oza kpe iko ye n kwo ɓo je wo wye-wyeyi ga nyi, ma bwa awyega wahala sin nya, n fi yi ngnisun n woi. <verse eid="PHP 3:10"/><verse number="11" style="v" sid="PHP 3:11"/>Nya n kwa zhin, emi nu ɓa zhin oza n wo bwa wyewyeyi woi-woyi dna na za n ɓa ku fi ɓa je wye-wyeyi bwa.<verse eid="PHP 3:11"/></para>
  <para style="p">
    <verse number="12" style="v" sid="PHP 3:12"/>Mita ye ma ci ge mi la ze oza tna-laifi da nu n, mito tu aɓo mwi n kwo kunce ma tu mwi n. Ama mi zhin tnu-tnu lo abye har ewyi n mi ɓei ze enya n Kristi wa gni mi ntu ce, woi yemi ma ze nyi.<verse eid="PHP 3:12"/></para>
  <para style="p">
    <verse number="13" style="v" sid="PHP 3:13"/>Omi azaje, har sayi mi to ze enya n mi ye ma zen, Awo, ama mi zhin atna n mi akala yi vinya ma zhin ɓeye gmanyi. Mi-i ze aɓo amwi n ko la diya, mi-i shi oɓo awye n kwo lo na bye. <verse eid="PHP 3:13"/><verse number="14" style="v" sid="PHP 3:14"/>Mi zhin atna masi asibui cezhi ba, ma gwo lada n Shekwoyi wa yi-yi ya lo she, ntu nya ɓo n Kristi Yesu wa zhin gayi nyi. <verse eid="PHP 3:14"/><verse number="15" style="v" sid="PHP 3:15"/>Mi n na wyetu yi lo efye n fye ku mwa fi n Yesu vi nyi, fye ɓa gye aɓeye n gnisun m miyi pei-pei. N fye to bwa awyega n na dohon, mi kpelo Shekwoyi ɓa ga fye awyegan n ɓa, <verse eid="PHP 3:15"/><verse number="16" style="v" sid="PHP 3:16"/>n fya vi gaiciya n fye n cei nyi.<verse eid="PHP 3:16"/></para>
  <para style="p">
    <verse number="17" style="v" sid="PHP 3:17"/>Emi azaje, fye se ase n gye emi, n na ajeyi. <verse eid="PHP 3:17"/><verse number="18" style="v" sid="PHP 3:18"/>Gama miku gna fye n kmisunyi, ma je fye ce gna n saiye n na awye nyi yi, aza lo n ɓa zan-zan fi n a Yesu viyi zokwo, ama ɓa zhin Kristi zundu a nuɓayi nu. <verse eid="PHP 3:18"/><verse number="19" style="v" sid="PHP 3:19"/>Oɓa kpegni ba abwi nu, gama oɓa Shekwoyi kwo nu zhin ɓa shakpe, ɓai mwa ɓahin tukwo n ɓa kunce ɓa wo vinyikwo, enya nɓa zhin nubo vinya, okwo nu, zhin anyi ye n ɓa nyai vinya. <verse eid="PHP 3:19"/><verse number="20" style="v" sid="PHP 3:20"/>Ama eyi a-yi lo n ʼshemi, aba n yi gniyi, Dagayi Yesu Kristi nyi. Yiye zlii yi pmi wo nu, wa jeze zhi. <verse eid="PHP 3:20"/><verse number="21" style="v" sid="PHP 3:21"/>Sanu n wa jeze ɓe, wo ɓa la anayi fi-fi ye waga yi anayi mwamwa nya, ngye owo nya, woi zhin apma n iko dnagmayi, n wo ɓei zhin apma n cei wa gyi nasara n na ba vinya nyi.<verse eid="PHP 3:21"/></para>
  <chapter eid="PHP 3"/>
  <chapter number="4" style="c" sid="PHP 4"/>
  <para style="s1">Beda Kmaknayi N Wyegyi-i</para>
  <para style="p">
    <verse number="1" style="v" sid="PHP 4:1"/>Omi Yesu viyi aje, mi ye fye lo, ofye awye ko milo, ntuge ofyenu zhin mi bugba buyi, n mi tnu-tnu ladayi, Omi a nugundo yeyeyi, fye ku mi zhi dna Dagayi.<verse eid="PHP 4:1"/></para>
  <para style="p">
    <verse number="2" style="v" sid="PHP 4:2"/>Mi cei pma lo ma tna Afodiya abwa n Sintikiyi, mi gyi fye wye dna n Dagayi fye to je anya wun. Fye ku ze anugundo n jesun. <verse eid="PHP 4:2"/><verse number="3" style="v" sid="PHP 4:3"/>Ma gna fye, emi a tnu-tnu kun-zhin yi n gaiciya yi, fye bma anyikwoza ye zhin. Ntu ge ɓa ɓei ku tnu-tnu kun zhin n miyi dna n Nabari manayi waʼazi zhin. Ɓa tnu-tnu ngnisun zhin Klement n mi azaje yi n ɓa aye kafi lo n lifafi wye-wyeyi nya nyi. <verse eid="PHP 4:3"/><verse number="4" style="v" sid="PHP 4:4"/>Fye nu-nu agmadai cici n Dagayi, ma jeci ge, fye dagma. <verse eid="PHP 4:4"/><verse number="5" style="v" sid="PHP 4:5"/>Fye fa aza ɓa kpe ge fye ta gna fyehin tukwo ye lon, fyei zhin ɓo n kwo kunce. Fye pa-ge Dagayi ɓelo esa fyewyi. <verse eid="PHP 4:5"/><verse number="6" style="v" sid="PHP 4:6"/>Fye to damu ntu n nyaho-nyahoi ɓon, fye gna Shekwoyi efye abukata, to fya ze amwi fya sawa mi ntu na amsa ɓo n. <verse eid="PHP 4:6"/><verse number="7" style="v" sid="PHP 4:7"/>Nfya zhin lo nu fye ɓa bwa Shekwoyi bugba fu, n kwo du gbagyiza bugba kala wa kpe kwo ye. Owo bugba fu ɓa wan fye anubo zhin shi, efye abugba ɓa bwa sunsun, fyei ya ga Kristi gaiciya.<verse eid="PHP 4:7"/></para>
  <para style="p">
    <verse number="8" style="v" sid="PHP 4:8"/>Nsaiye emi azaje, shi mi zo wasika ye nyi, wuye ma gna fye ɓeye n kma-sun. Fye la wye dna n gaiciya, ni ɓoyi n kwo bmiya. Fye zhin aɓo nubo n ɓa gyi-gyi-yi n bmiya, anya n ɓa gyi-gyi-yi n fi n na azaje, fye zhin nubo n nyai n fye ɓa ci Shekwoyi, fyei dagma. <verse eid="PHP 4:8"/><verse number="9" style="v" sid="PHP 4:9"/>Fye gyi abye n na aɓe zhinyi n fye ɓei tumwi n mi, fya gye mi mi-i zhin.<verse eid="PHP 4:9"/></para>
  <para style="p">
    <verse number="10" style="v" sid="PHP 4:10"/>Adami lo, mi-i ci Dagayi shi fye bmami zhin njesun, mi kpe lo a zhin a wo fye fwa fya tnu mi n nya yi n fye ɓa mi, ama n sadohoi fye to ɓei n sayin. <verse eid="PHP 4:10"/><verse number="11" style="v" sid="PHP 4:11"/>To ge mi ɓei dna n esan gyi n, gama mila tumwi ma sa se n bugba buyi kwo mi n nyai mwa ko to mi-i n cei n. <verse eid="PHP 4:11"/><verse number="12" style="v" sid="PHP 4:12"/>Mi kpe lo shi mi ɓa sa se n tnanya ho kwo mi-i n nyahoi. Mi la tumwi shi mi ɓa sase n nyahonyahoi, kwo nubo fu, ko mikun, kwo nyabwa ko sangyi. <verse eid="PHP 4:12"/><verse number="13" style="v" sid="PHP 4:13"/>Gama mi ɓa mi ma zhin nyaho-nyahoi n Shekwoyi a gnami dna n Kristi bmazhin n wo gami kala n iko yi nyi. <verse eid="PHP 4:13"/><verse number="14" style="v" sid="PHP 4:14"/>Ama dudu lo nu, fye ku zhin n bmiya n fya bma mi zhin dna n mi wahala n saiye nyi. <verse eid="PHP 4:14"/><verse number="15" style="v" sid="PHP 4:15"/>Shi fye kpe lo nyi, sanu n mi ɓei kmi fye ɓe n nabari manayi nyi, ma godiya ma fa Makidoniya, ofye a Filibiyi nu ɓei bwami a nugundo zhin n nyaga ngwo-gwo yi. Ikklisiya ho to ɓei shan deye pya zhin. <verse eid="PHP 4:15"/><verse number="16" style="v" sid="PHP 4:16"/>Har esa n mi ɓei dna n Tasaluniki fye ɓei tnu mi n bmazhin yi abwa ba. <verse eid="PHP 4:16"/><verse number="17" style="v" sid="PHP 4:17"/>Ama ko da yake adami lo n fye acautayi, enya n kwo gnami agmada lo okwonu zhin lada yakwo, n fye ɓei bwa n she ntu n fye alheri ɓo nyi. <verse eid="PHP 4:17"/><verse number="18" style="v" sid="PHP 4:18"/>Nsaiye, mi n na anya yi lo-lo n mi ye n mwa, anya n fye ɓei ga Abafraditus wa ɓemi n cei nyi, Ɓa zhin nyaga sundayi nu n kwo da Shekwoyi agma n mwa. <verse eid="PHP 4:18"/><verse number="19" style="v" sid="PHP 4:19"/>Owo nu ɓa ga fye anya vinya dna n wo nyabwa n mwa-mwa, ntu n nyaɓo n Kristi Yesu ku zhin gayi nyi. <verse eid="PHP 4:19"/><verse number="20" style="v" sid="PHP 4:20"/>Nsaiye mwa-mwa vinya kwo kunsun n Shekwoyi eyi Dadayi, nyalo-nyalo. Amin.<verse eid="PHP 4:20"/></para>
  <para style="p">
    <verse number="21" style="v" sid="PHP 4:21"/>Fye ɓi a Yesu viyi gna vinya n ɓa nyi n ɓo nyi. Azaje n ɓa nyi n miyi nyi ɓa ɓi fye gna lo. <verse eid="PHP 4:21"/><verse number="22" style="v" sid="PHP 4:22"/>A Yesu viyi n ɓa nyi n ya nyi ɓa ɓi fye gna lo, tun baga aza n ɓa zhin tnu-tnu n Kaisar puwa nyi. <verse eid="PHP 4:22"/><verse number="23" style="v" sid="PHP 4:23"/>Eyi Dagayi Yesu Kristi anabarka ɓa kunsun n fye zafun yi. Amin.<verse eid="PHP 4:23"/></para>
  <chapter eid="PHP 4"/>
</usx>
