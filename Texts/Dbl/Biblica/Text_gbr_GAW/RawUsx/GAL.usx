<?xml version="1.0" encoding="UTF-8"?>
<usx version="3.0">
  <book code="GAL" style="id">- Alkawali Woiwoyi (Gbagyi New Testament)</book>
  <para style="rem">Copyright © 1997 by Biblica, Inc.®</para>
  <para style="h">AGALTIYAYI</para>
  <para style="toc1">Agalatiyayi</para>
  <para style="toc2">Agalatiyayi</para>
  <para style="toc3">Agalatiyayi</para>
  <para style="mt1">AGALATIYAYI</para>
  <para style="im">Bulus wasika ga Agalatiyi</para>
  <para style="im">Ɓeda Awyega Agalatiyi nya</para>
  <para style="im">Nyakayi–Bulus nu</para>
  <para style="im">Aba nwo ɓei dna–A ta kpe lon</para>
  <para style="im">Aye–A.D. 48–49</para>
  <para style="im">Aɓo nɓa kafi–Bulus ɓei ku wazi zhin n Galatiya nwo wazi zan kmisun-yi. Shi wo ɓei fa Galatiya a Yahudiyi a Yesuviyi ho ɓa lo ɓa gna ɓa ge, tile abyedo ɓa shi Musa awyiddna bwa, ntoloinun ɓa ta bwa gnigni m. Bulus wa ka ga ɓa woi wu ɓa ge wu-wu deye zhin ababwi nu. Wa ga ɓa ɓesisi n Ibrahim yi, owo nu nwo ɓei la gni-gni bwa ntu wo gaiciya ga ɓo, aye 400 akpe awyidna ga. Ko wuna nu a ci ge awyidna nu ɓa gni za ko ba zhin za nu-nuyi dna Kristi a? Wo ɓei je wu ngye shi wohin tukwo zhin Yesu tnu-tnu yi nu, wa wu ɓa shi kwo kunce Kristiyi wa zan</para>
  <para style="iot">Aɓo-tukwo:</para>
  <para style="io1">1. Bulus ɓei kna wohin n Nabari Manayi <char style="ior"><ref loc="GAL 1:1-2:21">1:1–2:21</ref></char></para>
  <para style="io1">2. Lo-loya n knitu owa nya, <char style="ior"><ref loc="GAL 3:1-24">3:1-24</ref></char></para>
  <para style="io1">3. Nabari Manayi du owa lo <char style="ior"><ref loc="GAL 3:25-4:31">3:25–4:31</ref></char></para>
  <para style="io1">4. A Yesu–viyi lo-loya <char style="ior"><ref loc="GAL 5:1-26">5:1-26</ref></char></para>
  <para style="io1">5. Migni dna nna-ɓo zhin-zhin <char style="ior"><ref loc="GAL 6:1-18">6:1-18</ref></char></para>
  <para style="imte1">Agalatiyayi</para>
  <chapter number="1" style="c" sid="GAL 1"/>
  <para style="p">
    <verse number="1-2" style="v" pubnumber="1,2" sid="GAL 1:1-2"/> Wasika ye gmi n mi aba nu, omi Bulus waʼazi zhin yi, n na Yesu viyi ajeyi, n ɓa nyi n ya nyi. Kwoi lo a ikklisiya aba n ɓa nyi n Galatiya nyi. Aza nu to ɓei yi mi nge mi ɓe ma zhin waʼazi yen, Yesu Kristi nu ɓei yi mi n wohin, n Shekwoyi Dadayi n wo ɓei lawo kala n efi nyi. <verse eid="GAL 1:1-2"/><verse number="3" style="v" sid="GAL 1:3"/>Fa bugba fu, n anabarkai, n ɓa kun n Shekwoyi Dada aba nyi n Dagayi Yesu Kristi yi ɓa ze efye nya. <verse eid="GAL 1:3"/><verse number="4" style="v" sid="GAL 1:4"/>Wa fi ntu yi alaifi ɓo shi Shekwoyi Dada ɓei zhin shiri, wa gni yi n anyi nukwoyi ye n yi fi n ɓa nyi. <verse eid="GAL 1:4"/><verse number="5" style="v" sid="GAL 1:5"/>Mwa-mwa vinya kwo zhin Shekwoyi nya nu nyalo-nyalo. Amin.<verse eid="GAL 1:5"/></para>
  <para style="s1">Nabari Manayi Do To Lom</para>
  <para style="p">
    <verse number="6" style="v" sid="GAL 1:6"/>Ce womi lo, shi fye pmi awye ya n Shekwoyi n pye, dna n wo yeye nu n sun-sun gyei, n wa yi fye fya vi, fya bwa wye-wyei nyalo-nyalo, n wo ga dna n Kristi nyi. Fye ce fyei vi zokwo do nkwo ta si fyei n she n. <verse eid="GAL 1:6"/><verse number="7" style="v" sid="GAL 1:7"/>Gama zokwo do to lo n du odo n ya wu fye nyi m, aza n ɓa shando ɓai pmi Kristi gaiciya bma, ɓanu dna fye kwo ce.<verse eid="GAL 1:7"/></para>
  <para style="p">
    <verse number="8" style="v" sid="GAL 1:8"/>Fa Shekwoyi knitu kwa tu n zaho-zahoi, n mihin ɓe, n wo zhin gni-gni zokwodo waʼazi n du do n yi ɓei wu fye nyi, e, ko malaikai gmi n she wa zhin waʼazi do gbo n yi nya yi, fa Shekwoyi knitu kwa tu n wo. <verse eid="GAL 1:8"/><verse number="9" style="v" sid="GAL 1:9"/>Miɓa je ce da. N za zhin Nabari manayi do waʼazi gbo n doyi n fya gwo nyi, fa Shekwoyi knitu kwa tu n wo tukwo.<verse eid="GAL 1:9"/></para>
  <para style="p">
    <verse number="10" style="v" sid="GAL 1:10"/>Fye gye lo nfyehin, mita ye ma fu fye bugba nu n na ɓeda manayi yin. Miye ma zhin ɓonu n kwo da Shekwoyi. Ndei mi zhin atna ma fu aza bugba nu, ha gye mi to zhin Kristi fyenu nu m.<verse eid="GAL 1:10"/></para>
  <para style="p">
    <verse number="11-12" style="v" pubnumber="11,12" sid="GAL 1:11-12"/> Omi anugundo ye-yei, mi si nyasi ɓehin-hin nya, nge zokwo n kwo lo ʼshe nyi, n mi ɓei zhin fye kwo waʼazi nyi, ko ta gmi n zaho aba nu, ndu Yesu Kristi n wohin tukwo, n wa wumi nya n mi ɓa da. Zaho nu to shan mi wun.<verse eid="GAL 1:11-12"/></para>
  <para style="p">
    <verse number="13" style="v" sid="GAL 1:13"/>Fye kpe lo shi mi ɓei wu sanu n mi ɓei ye vi a Yahudiyi kunnu nyi, shi mi ɓei zan a Yesu viyi zanyi n tna sun-sun, ma wu ɓa to a shan ɓa ye won. <verse eid="GAL 1:13"/><verse number="14" style="v" sid="GAL 1:14"/>Omi nu ɓei zhin a Yahudiyi kunnu viyi hin-hin n yi kni n sahi yi, ma zhin atna shi mi ɓa mi ma vi akunnu n na ɓe kniyi eyi adini nya.<verse eid="GAL 1:14"/></para>
  <para style="p">
    <verse number="15" style="v" sid="GAL 1:15"/>Ama nya ho a zhin. Gama tunyi to ai mamin Shekwoyi ɓo la mi kni ma ze wo nya, wa yimi, n ye-ye dnagmayi n alheri yi. <verse eid="GAL 1:15"/><verse number="16" style="v" sid="GAL 1:16"/>Wa wu owo ɓi n mi mi, n na bai ma lo a byedo aba, mi wu ɓa Nabari manayi Yesu nya. Sanu n ɓeye ɓei zhin lo nu n mi-i, mi to ɓei lo zaho-zahoi aba ma wu won.<verse eid="GAL 1:16"/></para>
  <para style="p">
    <verse number="17" style="v" sid="GAL 1:17"/>Mito ɓei lo Urushelima ma wu aza lafiya, nɓa ɓei zhin abara n mi abye nyin. <verse eid="GAL 1:17"/><verse number="18" style="v" sid="GAL 1:18"/>Mi to ɓei lo Urushelima n, sai n aye ngun ata avun, ma gye Bitrus, ma dna nɓo n woi anyipyei n gun awo-cei-atnu. <verse eid="GAL 1:18"/><verse number="19" style="v" sid="GAL 1:19"/>Bara gmanyi n mi ɓei jegye n sahi, owo nu zhin Yakubu, Yesu mado. <verse eid="GAL 1:19"/><verse number="20" style="v" sid="GAL 1:20"/>(Fye wo oɓo n mi gna fye nyi gama mi gna fye ɓeye n Shekwoyi awyeba nu. Nyanyi n kwo ɓei zhin, mi ta ce akata nu fi fye n.) <verse eid="GAL 1:20"/><verse number="21" style="v" sid="GAL 1:21"/>N ziyaraye avun ma lo Suriya n Kilikiyayi. <verse eid="GAL 1:21"/><verse number="22" style="v" sid="GAL 1:22"/>Har nsayi a Yahudiya yi a Yesu viyi to ɓei kpe shi mi wun. <verse eid="GAL 1:22"/><verse number="23" style="v" sid="GAL 1:23"/>Nya nɓa ɓei bwa kpe gmanyi, kwonu ge ɓa ɓei wo aza ɓai cige, “Oza n wo ɓei zhin yi nuwun yi nyi. Wo zhin gaiciya ga hi nu waʼazi n sayi, n wo bei ye wa wunkwo ya nyi.” <verse eid="GAL 1:23"/><verse number="24" style="v" sid="GAL 1:24"/>Ɓa ga Shekwoyi mwa-mwa ntu mi ɓo.<verse eid="GAL 1:24"/></para>
  <chapter eid="GAL 1"/>
  <chapter number="2" style="c" sid="GAL 2"/>
  <para style="p">
    <verse number="1" style="v" sid="GAL 2:1"/>N aye awo-cei-anyi avun, ma, jeze lo Urushelima n gnisun n Barnabas yi n Titus yi. <verse eid="GAL 2:1"/><verse number="2" style="v" sid="GAL 2:2"/>Mi ɓei lo nɓo n tnu-tnuyi nu n Shekwoyi ɓo tun mi, mi-i gna ema zaje nya n Shekwoyi zhin lo n abyedo aba. Mi ɓei ku ɓoda n na tukwoda yi n nya tukwo n mi zhin kwo waʼazi, mi zhin nubo ɓa ɓei ku kpe ɓeye n mi da ɓa. <verse eid="GAL 2:2"/><verse number="3" style="v" sid="GAL 2:3"/>Ɓa ku ye, ɓa to ɓei damu ko ɓa cige, Tutus emi tnu-tnu kun-zhin yi, a zhin wo kaciyan, ko da yake wo zhin ebyedo nu.<verse eid="GAL 2:3"/></para>
  <para style="s1">Aɓona Tu Owa Tukwo</para>
  <para style="p">
    <verse number="4" style="v" sid="GAL 2:4"/>Ko ma, ɓenya deye pya to ɓei ɓa ɓen, sai dai aza n ɓa yi ɓahin ge a Yesu viyi, a Yesu viyi a katai n ɓa ɓe, ɓa pmi ɓe gye n yi zhin, ɓa gye a gmada pya n yi n cei dna n Yesu, ko yi shi a Yahudiyi awyidna bwa lo. Ɓa zhin atna ɓa payi gyi n ɓa wyidna n gye a fyenu pa zhi na gmayi. <verse eid="GAL 2:4"/><verse number="5" style="v" sid="GAL 2:5"/>Ama, yi to ɓei kna ɓa tnubuan kwo fyewyi, gama yi to ɓei n cei pma fya gye ge a bwa gni-gni dna n kaciya zhin mi nun, kwo a Yahudiyi awyidna bwa shin.<verse eid="GAL 2:5"/></para>
  <para style="p">
    <verse number="6" style="v" sid="GAL 2:6"/>A ikklisiya tukwoda dnagmayi ɓei zhi ɓo, ama ɓa to ɓei bwa enya n ɓa ɓaɓe n mi waʼazin (Ko-dayake ɓa zhin a tukwoda dnagmayi nu ɓa to zhin nya ho nu n mi aban, gama eyi vinya yi zhin gmanyi-gmanyi nu n Shekwoyi aba). <verse eid="GAL 2:6"/><verse number="7-9" style="v" pubnumber="7,8,9" sid="GAL 2:7-9"/> Ɓehin-hin, sanu Bitrus, Yakubu n Yohanna yi n na kpeɓaye n ge ɓa zhin aza dnagmayi nu fi n ikklisiya, ɓei gye shi Shekwoyi wa zhin apma n miyi n na abyedo gni-gni, shi wo ɓei zhin apma n Bitrus yi wa zhin a Yahudiyi waʼazi nyi, ntuge Shekwoyi gmanyi nu ɓei gayi nyaga ye pya, ɓa ga yi bugba kala ge yi gyi abye n waʼazi zhin yi n na byedo aba. Ɓahin ce, ɓa gyi abye n cei n na Yahudiyi aba. <verse eid="GAL 2:7-9"/><verse number="10" style="v" sid="GAL 2:10"/>Enya gmanyi n ɓa ɓei gayi shaula tu kwo tukwo okonuge, yi pa awyekwoyi ɓo, emihin ce ai wo mi pwa lo nu.<verse eid="GAL 2:10"/></para>
  <para style="p">
    <verse number="11" style="v" sid="GAL 2:11"/>Ama sa n Bitrus ɓei ɓe Antakiya, ma lanu n woi pei-pei, ntu nya ɓo n wo ɓei zhin ntuge kwo to ɓei bmiyan. <verse eid="GAL 2:11"/><verse number="12" style="v" sid="GAL 2:12"/>Ntuge sanu n wo ɓei kmi ɓe, wo ɓei gyi nyagyi n na abyedo yi a Yesu viyi nɓata zhin kaciya zhinyin ko na Yahudiyi awyidna m. Ama n navun sanu n a Yahudiyi Yakubu a nugundo ɓei ɓe, to wa shan nyagyi gyi n na abyedo yin, ntuge wo ɓei wo eɓo dna n na Yahudiyi aɓe kniyi ye ɓa da, n ɓa gna ge dole nu a zhin kaciya oza kpe gni-gni bwa. <verse eid="GAL 2:12"/><verse number="13" style="v" sid="GAL 2:13"/>Nnavun, a Yahudiyi a Yesu viyi ɓaku ze a munafici da har n Barnaba yi ɓe, ɓa zhin ɓo n Bitrus ɓei zhin nyi ko da yake ɓa kpe ɓeye lo n kwo bmiya. <verse eid="GAL 2:13"/><verse number="14" style="v" sid="GAL 2:14"/>Sanu n mi ɓei gye ɓo n ɓa zhin, maku gye ɓata zhin ɓelo n kwo kuncen, ko ɓa vi gaiciya Nabari manayi nyan, ma gna Bitrus n na aza bye, “Kwo da yake Yahudiyi nu na maho, sala mwa shi ho ɓei ya a Yahudiyi kunnu, ho zhin wuna na hoi zhin abyedo a Yesu viyi ɓai vi abeye njesun a? <verse eid="GAL 2:14"/><verse number="15" style="v" sid="GAL 2:15"/>A Yahudiyi nu na maho n miyi, yito zhin abyedo aɓo nukwoyi zhin yi nun. <verse eid="GAL 2:15"/><verse number="16" style="v" sid="GAL 2:16"/>Yi kpelo ge eyi a Yahudiyi a Yesu viyi, yi ta bwa gni-gni n Shekwoyi aba ntu n ɓa kni ɓon. Ama gaiciya ga gmanyi n Yesu Kristi, kwa zhan yi alaifi ya. Ntu cenu yi kpema Yesu Kristi n na bai Shekwoyi wa gwo yi ntu gaiciya ɓo, to ge ya shi a Yahudiyi awyidna bwan. Ntuge zaho to lo n wo ɓa pwo n tu ɓa bwa shi ɓon.<verse eid="GAL 2:16"/></para>
  <para style="p">
    <verse number="17" style="v" sid="GAL 2:17"/>“Ama kni nu ɓa zhin eyi gaiciyaga, n Kristi to gni yin ma, sai a zhin yi kaciya ya shi a Yahudiyi awyidna bwa? Yi ta cige gaiciya ga n Yesu kuyi zhin agman? Shekwoyi to ye oza zhin nubo lonu, tu n yi Dagayi tukwon. <verse eid="GAL 2:17"/><verse number="18" style="v" sid="GAL 2:18"/>Ai, yi zhin a laifi da nu, yi ya je anya kwo-kwo yi mi n yi la ɓa laya nyi, ko ya zhin atna ge ya shan gni-gni bwa, ntu n na Yahudiyi awyidna bwashi ɓo. <verse eid="GAL 2:18"/><verse number="19" style="v" sid="GAL 2:19"/>Gama dna n Shekwoyi ɓeda ba nu, n ma kpe ge mita bwa Shekwoyi gni-gni dna n mi kukari zhin, n mi kalagbayi ge ma shi awyidna bwan. Ma kpe ge Shekwoyi go oza nu n wo ga Kristi gaiciya.<verse eid="GAL 2:19"/></para>
  <para style="p">
    <verse number="20" style="v" sid="GAL 2:20"/>“Alami zundu n gnisun n Yesu yi, emi n mihin mito ye lon, ama Kristi nu dnalo n sayi ye n mi-mi. Wye-wyeyi hin-hin n mi ncei lo-lo dna n nayi ye n saiye nyi, kwa ɓe ntuge ma ga Shekwoyi Nugun gaiciya nu, n wa yemi wa gawo wyewyeyi ntu n mi ɓo nyi. <verse eid="GAL 2:20"/><verse number="21" style="v" sid="GAL 2:21"/>Mito dna lo, n na aza nɓa ta gye Kristi efi ngye nyaho nu nyin. Gama n gye yi ɓei ɓa pwo ntu n na awyidna bwa shi ɓo. Kristi to ɓei ɓa shan fin.”<verse eid="GAL 2:21"/></para>
  <chapter eid="GAL 2"/>
  <chapter number="3" style="c" sid="GAL 3"/>
  <para style="s1">A wyidna Ta Mi Nza Gnim</para>
  <para style="p">
    <verse number="1" style="v" sid="GAL 3:1"/>O, a Galatiyayi, aza tna cei. Nyikadonu na dna fye kwoce ye, woi zhin fye ɓo n sun layiʼa? Gama fye ɓei zhin fyei gye Yesu Kristi efi pei-pei, n gye ma wufe hoto n Yesu yi tu woi fi tu n zundu. <verse eid="GAL 3:1"/><verse number="2" style="v" sid="GAL 3:2"/>Miye ma nya fye ɓo gmanyi, “Fye ɓei gwo Zafun Gyi-gyi-yi ntu n na awyidna bwashi ɓo nu?” Awo, gama Zafun Gyi-gyi-yi ɓei ɓe fye mi, fyei ku Kristi ɓo wo, fyei ku wo ga gaiciya ntu ge wa gni fye. <verse eid="GAL 3:2"/><verse number="3" style="v" sid="GAL 3:3"/>Fye ku je a cinu? Gama dnan na a tnazhin ge fya shi a Yuhudiyi awyidna bwa, fye to bwa wye-wyeyi Zafun nyan n kmisunyi n, fye zhin nubo n wuna nu ge oɓa bwashi nsaiye nu ɓa zhin fya ze a Yesu viyi a kalada? <verse eid="GAL 3:3"/><verse number="4" style="v" sid="GAL 3:4"/>Fye ku wahala sin n mwa ntu n Nabari manayi ɓo. Fye ye fya ya kwo nu nsayi? Kwo dnami ɓelo ma gace gaiciya.<verse eid="GAL 3:4"/></para>
  <para style="p">
    <verse number="5" style="v" sid="GAL 3:5"/>Ma nya fye ɓo njesun, Shekwoyi wa ga fye Zafun Gyi-gyi-yi iko wa zhin aɓo a wo-woyi n fya ba ntuge fye shi a Yahudiyi awyidna nu bwa? Awo, ceto wolo nun, kwo nyi nsa nu fya ga Kristi gaiciya fya kpema wo. <verse eid="GAL 3:5"/><verse number="6" style="v" sid="GAL 3:6"/>Ibrahim ɓei bwa zhin n lonu. Shekwoyi ɓei gna ge wo kunce lo wa lo she ntuge wo ɓei ga Shekwoyi alkawali gaiciyanu. <verse eid="GAL 3:6"/><verse number="7" style="v" sid="GAL 3:7"/>Fye gye deye, nge Ibrahim aɓi a hin-hin vinya ɓa nu zhin aza nɓa ga Shekwoyi gaiciya ɓai kpema wo cewo.<verse eid="GAL 3:7"/></para>
  <para style="p">
    <verse number="8-9" style="v" pubnumber="8,9" sid="GAL 3:8-9"/> Knido nu shan sun a? Littafi ɓei shi esa ye nu awye n Shekwoyi ɓa gni abyedo ntu ɓa gaiciya ga ɓo. Shekwoyi ɓei ku ce gna Ibrahim tunyi n sapai ge, “Miɓa tu aza anabarka nɓa fi n kni doho-doho n ɓa gami gaiciya, shi fye gami nyi.” Kwo wulonu, aza n ɓa ga Kristi gaiciya ɓa bwa anabarka shi Ibrahim ɓei bwa nyi.<verse eid="GAL 3:8-9"/></para>
  <para style="p">
    <verse number="10" style="v" sid="GAL 3:10"/>E, Aza n ɓa kpema a Yahudiyi awyidna ɓa gni ɓa, ɓa filo n Shekwoyi knitu sinta gama litafi a ku da pei-pei, “Ekni n za tukwo n wa bma owa ye ya, n kwo kafi n Shekwoyi Littafi Owa nya nyi.” <verse eid="GAL 3:10"/><verse number="11" style="v" sid="GAL 3:11"/>A ku wuyi pei-pei ge, za to lo n wo ɓa bwa Shekwoyi alheri ntuge wo shi a Yahudiyi awyidna bwan, ntuge Shekwoyi ku luda ge zokwo n yi ɓa bwa gni-gni, konu zhin gaiciya ga. Shi Anabi Habaku ɓei da nge, “Oza n wa bwa wye-wyei, wo ɓa bwa ko dna n gaiciya ga nu n Shekwoyi.”<verse eid="GAL 3:11"/></para>
  <para style="p">
    <verse number="12" style="v" sid="GAL 3:12"/>Gaiciya ga zokwo wulo gbo n na wyidna zokwoyi, n kwo gna nge a gni za n wa shi Shekwoyi awyidna bwa vinya, “to woi bma ko gmanyi yan. <verse eid="GAL 3:12"/><verse number="13" style="v" sid="GAL 3:13"/>Ama Kristi n la yi si, woi layi kunya n zokwo ɓednayi ye, woi la yi knitu ɓenukwoyi zhinya tu n wohin tukwo. Gama a cei kafi n littafi. Knitu n za ba n na zun wo du tu n shinwa.” Shi a ɓei zun Yesu du tu n zundu shinwa nya nyi.<verse eid="GAL 3:13"/></para>
  <para style="s1">Shekwoyi Alkawali Nu Gyi Nabye</para>
  <para style="p">
    <verse number="14" style="v" sid="GAL 3:14"/>Nsaiye, Shekwoyi ɓa tu abyedo anabarka, n anabarka yi n wo ɓei zhin Ibrahim alkawali nyi, Eyi vinya n yi zhin a Kristi viyi, yi ɓa bwa Zafun Gyi-gyi-yi n na zhin yi wo alkawali nyi, ntu gaiciya ga ye ɓo. <verse eid="GAL 3:14"/><verse number="15" style="v" sid="GAL 3:15"/>Emi azaje ye-yei kwo dna n yi asese mi, esa oza ku alkawali zhin zado aku kwo ka, a bwatu, wota shan kwo don, Wota shan nubo zhin n na vun wa shan kwo don.<verse eid="GAL 3:15"/></para>
  <para style="p">
    <verse number="16" style="v" sid="GAL 3:16"/>Nsaiye, Shekwoyi ɓei ga Ibrahim alkawali o wo ɓiyi, waku kpe nge ato cige owo aɓin ngye a daɓo n wo aɓiyi vinyan – a Yahudiyi–ama aɓei daɓo ga wo Ɓi–Wato Kristi. <verse eid="GAL 3:16"/><verse number="17" style="v" sid="GAL 3:17"/>Nya nyi n mi da. Shekwoyi ɓei zhin alkawali nge wo ɓa gni aza n ɓa ga gaiciya, Waku kwo kakpe, wa bwa tu, ato ɓei ɓa mi a shan kwo do kwo a wun kwo ya n aye tagyi ngun anyi-cei-kpe shita avun, n Shekwoyi ɓei ga awyidna ngun awo nyin. <verse eid="GAL 3:17"/><verse number="18" style="v" sid="GAL 3:18"/>Ngye awyidna yi bwashi ɓei ɓa gni yi, kwa wunu ge zokwo do nu gbo n za ɓa bwa Shekwoyi alheri n Ibrahim nyayi. Ntuge wo ɓei gwo Shekwoyi alkawali nu kawai.<verse eid="GAL 3:18"/></para>
  <para style="p">
    <verse number="19" style="v" sid="GAL 3:19"/>To, knihi ɓo zhin a ga awyidna yeʼa? A ɓei ɓe ɓa n na alkawali avun nu, kwa wu aza shi ɓa bma Shekwoyi awyidna ya. Ama zokwo ye ɓei ɓe har esanu n Kristi ɓa ɓe n cei, Eɓi n Shekwoyi ɓei zhin kwo alkawali (Ko kaka yi lo fyewyi, Shekwoyi ɓei ga wo amalaika nu owo awyidna ɓa ga Musa wa ka za ga.) <verse eid="GAL 3:19"/><verse number="20" style="v" sid="GAL 3:20"/>Ama esa n Shekwoyi ɓei ga Ibrahim owo alkawali wo ɓei ga wo n wo gmanyi nu, a malaika ko Musa to ɓei zhi ɓon. Zaho to ɓei dna n ɓa tasin.<verse eid="GAL 3:20"/></para>
  <para style="p">
    <verse number="21-22" style="v" pubnumber="21,22" sid="GAL 3:21-22"/> To, Shekwoyi awyidna nwo alkawaliyi ɓa zhin gaba lo n na ajei nu? Awo, kwo to wolo nun. Yi ɓei gna yi ɓa bwa gni-gni n na awyidna bwashi ɓo, Shekwoyi to ɓei ɓa shan zokwo do ga n kwo ɓa gni yi n laifi akun. Ntuge littafi ku da ge, yi zhin laifi afyenu nu vinya. Zokwo gmanyi n yi ɓa kun nkwo, okwonu zhin gaiciya ga n Yesu Kristi. Zokwo pwo-pwo nya guya gni lo ntu oza ɓo n wo ɓa ga gaiciya.<verse eid="GAL 3:21-22"/></para>
  <para style="p">
    <verse number="23" style="v" sid="GAL 3:23"/>Sai esa n Kristi ɓei ɓe, owa nu ɓei zhin yi guyi, kwoi kai wye har sa n yi ɓa ga anyi Gniyi gaiciya. <verse eid="GAL 3:23"/><verse number="24" style="v" sid="GAL 3:24"/>Mi ɓa dakwo lai, a Yahudiyi owa nu ɓei zhin yi nyawuyi kwoi wuyi zokwo sai sa n Kristi wa ɓe wa gayi agni-gni manayi n Shekwoyi abye dna n yi gaiciya ga. <verse eid="GAL 3:24"/><verse number="25" style="v" sid="GAL 3:25"/>Ama shi Kristi la ɓe nyi, yito n na pma yi lo n owa yin, kwa wu yi zokwo lo wo abam. <verse eid="GAL 3:25"/><verse number="26" style="v" sid="GAL 3:26"/>Gama nsaiye yi zhin Shekwoyi aɓi nu, dna n gaiciya ga n Yesu Kristi. <verse eid="GAL 3:26"/><verse number="27" style="v" sid="GAL 3:27"/>Eyi n na kuyi zhin baptisma fi n Kristi nyi, akuyi sofi n Kristi mi. <verse eid="GAL 3:27"/><verse number="28" style="v" sid="GAL 3:28"/>Yi to shan a Yahudiyi nu zhin, kwo a Heleniyi, kwo a fyenu, kwo a puwa dan, kwo a zanugbayi kwo anyikwozan, ama a Yesu viyi, yi zhin gmanyi nu dna n Kristi Yesu. <verse eid="GAL 3:28"/><verse number="29" style="v" sid="GAL 3:29"/>Nsaiye she yi ku zhin Kristi nya nyi, yi ku ze Ibrahim ayawyi. Shekwoyi alkawali n wo ɓei zhin wo nyi ɓa zhin yi nya nu n sayi.<verse eid="GAL 3:29"/></para>
  <chapter eid="GAL 3"/>
  <chapter number="4" style="c" sid="GAL 4"/>
  <para style="p">
    <verse number="1" style="v" sid="GAL 4:1"/>Ama fye pa ge n za dada fi, wafa nyabwa dnagmayi ya zhi wo ɓi, n woto mwan, ɓihi to du fyenu lon, sai wola mwa koda-yake, anya vinya n wo dada ɓei fa nyi ɓa zhin wa nyanu. <verse eid="GAL 4:1"/><verse number="2" style="v" sid="GAL 4:2"/>Tile wa zhin ɓo n wa guyi a gna wo ge wo zhin, sai wo la si ʼye n wo dada ɓei da.<verse eid="GAL 4:2"/></para>
  <para style="s1">Shekwoyi Nu Na Lo Yi Ya</para>
  <para style="p">
    <verse number="3" style="v" sid="GAL 4:3"/>Kwo ɓei wu lonu n yi-i kafin Kristi wo ɓe, Yi ɓei zhin a Yahudiyi awyidna, n na ɓo kni yi afyenu nu, ntuge yi ɓei gye ge ɓa ɓa mi ɓa gni yi nu. <verse eid="GAL 4:3"/><verse number="4" style="v" sid="GAL 4:4"/>Ama sa n sa manayi ɓo la si, sa n Shekwoyi ɓei kni, wa tnu n wo Nugun yi n nyikwoza ba, n na Yahudiyi mi. <verse eid="GAL 4:4"/><verse number="5" style="v" sid="GAL 4:5"/>Wa si lo-loya gayi n yi ɓei zhin kwo afyenu nyi, n nabai wa zeyi wa ʼɓi. <verse eid="GAL 4:5"/><verse number="6" style="v" sid="GAL 4:6"/>Ntuge yi zhin wa ʼɓi nu, Shekwoyi la tnu n wo Nugun Zafun yi n yi abugba mi, ntu cenu yi ɓa mi ya yi Shekwoyi ge eyi Dada ye-ye yi. <verse eid="GAL 4:6"/><verse number="7" style="v" sid="GAL 4:7"/>Yito ye shan a bara nu zhin, ama Shekwoyi aɓi. Shi yi zhin wa ʼɓi nu nyi, nya wo cei vinya kwo zhin yi nya nu, gama nya nu Shekwoyi wa zhin shiri.<verse eid="GAL 4:7"/></para>
  <para style="p">
    <verse number="8" style="v" sid="GAL 4:8"/>Kafin ofye abyedo fye kpe Shekwoyi ye, fye ɓei zhin ashan afyenu nu n ɓa to n wye-wyei nyin. <verse eid="GAL 4:8"/><verse number="9" style="v" sid="GAL 4:9"/>Ama nsaiye shi fyela Shekwoyi bwa nyi (ko miɓa cige Shekwoyi nku fye bwa) ko ɓa zhin wuna nu fya jeze n na vunyi, fya ze afyenu n jesun nya aba n kwo to n kalayin, wyekwoyi, adini n kwo to na pmayi n, fyei zhin a tna fya lo she ntu owa bwashi ɓo? <verse eid="GAL 4:9"/><verse number="10" style="v" sid="GAL 4:10"/>Fye zhin atna fya bwa Shekwoyi agmada n nya yi n fye zhin, kwo nfye ta zhin m, n na anyipyeyi hoyi, ko apya ho, ko ayeho yi m. <verse eid="GAL 4:10"/><verse number="11" style="v" sid="GAL 4:11"/>Edna wo mi lo ntu fye ɓo. Edna wo mi lo, kwo emi tnu-tnu vinya n fya ba ɓa ze gbeloyi.<verse eid="GAL 4:11"/></para>
  <para style="s1">Bulus Bugba Zhi-zhiyi</para>
  <para style="p">
    <verse number="12" style="v" sid="GAL 4:12"/>Omi azaje ye-yeyi, a wo mi lo ngye fye ku ze ngye mi, fya wo shi a wo mi lo tu aɓeye tukwo, gama mi kni-kniyi lo n na agma ye shi fye ɓei kni-kniyi nyi. Fye to ɓei ci mi wyegba esa n mi ɓei kmi fye waʼazi zhin nyi m. <verse eid="GAL 4:12"/><verse number="13" style="v" sid="GAL 4:13"/>Ko dayake, nyasan ɓei san mi esa n mi ɓei kmi fye ɓe n Nabari manayi Kristi nya yi nyi. <verse eid="GAL 4:13"/><verse number="14" style="v" sid="GAL 4:14"/>Ko da shike emi nyasan ɓei dami n fyei fye to ɓei nami aɓo fya nya mi yan. Awo, fye ɓei lami fya zhin mi ɓo ngye Shekwoyi malaika ko ngye Yesu Kristi n wohin.<verse eid="GAL 4:14"/></para>
  <para style="p">
    <verse number="15" style="v" sid="GAL 4:15"/>Zafun agmada nya gni na n yi i ɓei gni bwa nyi a? Gama mi kpe lo n na anyipyei hi fye ɓei ɓa kun fya wye n na agmadai fya ga mi–fye ɓei gna fya gye kwo n bmazhinyi n ma ba.<verse eid="GAL 4:15"/></para>
  <para style="p">
    <verse number="16" style="v" sid="GAL 4:16"/>Nsaiye, mila ze fye nunɓayi nu, shi ma gna fye gaiciya.<verse eid="GAL 4:16"/></para>
  <para style="p">
    <verse number="17" style="v" sid="GAL 4:17"/>A malami a katai n ɓa ye fye n tu n fye nyabwa ɓo nu nyi, ɓata zhin ce ntu fye bmazhin ɓo nun. Nya n ɓa zhin atna ɓa zhin nyi, ɓa ye ɓa ka fye ya n minu, n na bai fya wo ɓanu. <verse eid="GAL 4:17"/><verse number="18" style="v" sid="GAL 4:18"/>Kwo zhin ɓemana nu aza ye fye, n ɓa ye fye n na bugba manayi n bugbayi gmanyi, ngye ɓata ye fye ntuge mi kunsun lo nfyei nun. <verse eid="GAL 4:18"/><verse number="19" style="v" sid="GAL 4:19"/>O, emi aɓi, fye knimi cilo, mi gni miyi gye azhin shi gye n ɓiya zhi wa gye, woi pmi wa ma ɓi nyi. Mi-i pmi sa n na ɓei nu fye n Kristi yi nyi. <verse eid="GAL 4:19"/><verse number="20" style="v" sid="GAL 4:20"/>Awo mi lo ngye miye gnilo n fyei to ma shan ɓeda layin, ama ntu na ba kpa mwa ɓo layi, mita kpe ɓeye lo n mi ɓa zhin.<verse eid="GAL 4:20"/></para>
  <para style="p">
    <verse number="21" style="v" sid="GAL 4:21"/>Fye wo mi ɓeda, efye a nugundo n fye zhin nubo ge, sai za shi awyidna bwanu za pwo nyi, knido nu zhin to fyei ɓa nya awyidna ye awyega ɓon ma? <verse eid="GAL 4:21"/><verse number="22" style="v" sid="GAL 4:22"/>Gama a cei kafi, Ibrahim ɓei n na ɓiyi ngun aba, gmanyi owo nyiko bara ɓi, gmanyi owo nyikwo la-layi ʼɓi. <verse eid="GAL 4:22"/><verse number="23" style="v" sid="GAL 4:23"/>Nyaho to lo n kwo zhin nukwoyi lo n owo nyikwo bara ɓiyin. Ama aɓo ma nyikwo la-layi ɓi n Shekwoyi alkawali avun nu ge wo ɓa tnu n woi.<verse eid="GAL 4:23"/></para>
  <para style="p">
    <verse number="24-25" style="v" pubnumber="24,25" sid="GAL 4:24-25"/> Nsaiye, nabari gaiciya nya ye zhin yi misali nu n Shekwoyi a zokwoyi n gun aba n wo bma za zhin. Wo ɓei zhin ce n Sinai pe sanu n wo ɓei ga Musa awyidna ngun awo. A Larabawa yi Sinai pe nge Hajaratu pe; dna n mi misali, Ibrahim nyikwo bara ɓi zhin Urushelima nu, a Yahudiyi yi nɓa vi zokwoyi nyi ɓanu zhin bara ɓi. <verse eid="GAL 4:24-25"/><verse number="26" style="v" sid="GAL 4:26"/>Amaeyi zhimi zhin Urushelima eshe nya nu, kwoi to zhin a Yahudiyi aɓo kni fyenu nun.<verse eid="GAL 4:26"/></para>
  <para style="p">
    <verse number="27" style="v" sid="GAL 4:27"/>Nyanu n Ishaya ɓei da sanu n wo ɓei zhin anabci ncei ge, “Nsaiye fye ɓa mi fya dagma. Lama, ho ɓa fi aku n na agmadai koda yake hoto shin ʼɓi man. Ntuge miye ma ga ho aɓi nu n mwa begye, ndu do n ho nyikwo-fyenu ɓei n cei.”<verse eid="GAL 4:27"/></para>
  <para style="p">
    <verse number="28" style="v" sid="GAL 4:28"/>Efye n miyi, emi azaje, eyi nu zhin aɓi n Shekwoyi ɓei zhin alkawali, shi wo ɓei zhin Ishaku nya nyi. <verse eid="GAL 4:28"/><verse number="29" style="v" sid="GAL 4:29"/>Ntu cenu, eyi n Zafun Gyi-gyi-yi la yi ma nyi, yi sin wahala n aza kun n ɓa ye ya shi a Yahudiyi awyidna bwa nyi. She Ishaku oɓi alkawali nya bei sin wahala n smailu akun n wo nu ɓo zhin fyenu nyikwo-ɓi nyi. <verse eid="GAL 4:29"/><verse number="30" style="v" sid="GAL 4:30"/>Ama littafi a da ge, Shekwoyi ɓei gna Ibrahim ge, wo la fyenu-nyikwo n wo eɓi yi nyaya, ntu ge fyenu-nyikwo ɓi ta gyi Ibrahim puwa gado n kni gado yi n gnisun n nyikwo la-layi ʼɓi yin. <verse eid="GAL 4:30"/><verse number="31" style="v" sid="GAL 4:31"/>Emi azaje, yito zhin afyenu aɓinun, n yi ɓa vi a Yahudiyi awyidnan, ama nyikwo la-layi aɓi nu, aza a gwo-gwoi n Shekwoyi aba ntu gaiciyaga ɓo.<verse eid="GAL 4:31"/></para>
  <chapter eid="GAL 4"/>
  <chapter number="5" style="c" sid="GAL 5"/>
  <para style="s1">Kristi Ku Yi Ze Aza Lo-loiya</para>
  <para style="p">
    <verse number="1" style="v" sid="GAL 5:1"/>Ntu cenu, Kristi la yi loya. Fye ku kpe ɓehin-hin, ge fye filo n yanci ye to fya je fyehin pa fi n na Yahudiyi aɓokni n na knunu yin. <verse eid="GAL 5:1"/><verse number="2" style="v" sid="GAL 5:2"/>Fye kna tnubua, ntuge ɓeye zhin ɓo dnagmai nu, ngye fye ye kpe lo n Kaciya zhin nu n na Yahudiyi awyidna bwa shi yi nu ɓa ze fya aza manayi n Shekwoyi abye, agye Kristi ta mi wa gni fyen. <verse eid="GAL 5:2"/><verse number="3" style="v" sid="GAL 5:3"/>Mi ɓa je ce da, oza n wa zhin atna wa bwa Shekwoyi bugba da ntu n kaciya ɓo n na Yahudiyi awyidna bwashi yi tile wa vi ɓa ɓo kni vinya kwo kuwa wa bwi. <verse eid="GAL 5:3"/><verse number="4" style="v" sid="GAL 5:4"/>Kristi to n na pmayi lo nfye aba n, ndei fye gye ge fye ɓa ku ta zo Shekwoyi gbanu kpa n na wyidna bwa-shi yin; fye ku bwi n Shekwoyi alheri aba.<verse eid="GAL 5:4"/></para>
  <para style="p">
    <verse number="5" style="v" sid="GAL 5:5"/>Ama, dna n Zafun Gyi-gyi-yi bma-zhin yi kpe ma Kristi ʼfi nu, wa kuyi alaifi ya, wa ze yi aza manayi n Shekwoyi aba. <verse eid="GAL 5:5"/><verse number="6" style="v" sid="GAL 5:6"/>Eyi, n Kristi la wye-wyei nyalo-nyalo nya gayi nyi, yi to n na apmai lo ya damu kwo yi kaciya yi zhin lon, ko yi shi a Yahudiyi awyidna bwa lon, ntuge nya n yi ye kwonu zhin gaiciya ga tnu-tnu dna n ye-ye.<verse eid="GAL 5:6"/></para>
  <para style="p">
    <verse number="7" style="v" sid="GAL 5:7"/>Fye ɓei zan-zan cewo, nykado nu la ɓo dna fye do, to fyei ɓa shan gaiciya vi ma? <verse eid="GAL 5:7"/><verse number="8" style="v" sid="GAL 5:8"/>Shekwoyi nu to wu fye lonun, ntuge owo nu na yi fye woi lo fye ya dna Kristi. <verse eid="GAL 5:8"/><verse number="9" style="v" sid="GAL 5:9"/>“Ama zanukwoyi gmanyi nu, n fye mi n wa wun fye ya.”<verse eid="GAL 5:9"/></para>
  <para style="p">
    <verse number="10" style="v" sid="GAL 5:10"/>Mi kpe ma Dagayi nu wa je fye ze ɓe cei, fya vi a ɓeye shi mi vnyi. Shekwoyi ɓa zhin n zahi yi, kwo nyikadona n wo dami n fyei woi dna fye kwoce nyi.<verse eid="GAL 5:10"/></para>
  <para style="p">
    <verse number="11" style="v" sid="GAL 5:11"/>Azaho gnalo ge, mi zhin kaciya, n na Yahudiyi awyidna yi waʼazi lo, nge ɓa zhin ɓe shi-shi-yi nu n gni-gni zokwo. To, ngye mi zhin cenu waʼazi, ata shan mi wahala gan, ntuge waʼazi ye ta kni zaho-zahoi bugban. Wahala n na ga mi nyi kwa wu nu ge, mi zhin gni-gni dna n gaiciya ga n Kristi zundu gmanyi nu waʼazi.<verse eid="GAL 5:11"/></para>
  <para style="p">
    <verse number="12" style="v" sid="GAL 5:12"/>Mi cei pma lo, a malami nɓa dami n fyei nge fye sa fye nayi ya n kaciya yi, ɓa ɓa ka n fye to ɓaye zhin dmi n fyei m.<verse eid="GAL 5:12"/></para>
  <para style="p">
    <verse number="13" style="v" sid="GAL 5:13"/>Emazaje, ala loloya ga fye, to ge loloya fya zhin ɓenukwo yin, ama loloya fya ye na jei fya bma je zhin. <verse eid="GAL 5:13"/><verse number="14" style="v" sid="GAL 5:14"/>Gama owa vinya dna n wyidna gmanyi ye, “Fye ye na zajei, shi fye ye n fyehin tukwoyi,” <verse eid="GAL 5:14"/><verse number="15" style="v" sid="GAL 5:15"/>Ama ndei maimakon fye wu ye-ye, fye ce fyei wu anya n na jei, fyei wun aje nu, fye zhin peceiye. Fye zhin peceiye n na jebwi yi.<verse eid="GAL 5:15"/></para>
  <para style="s1">Vi Zafun Ɓo</para>
  <para style="p">
    <verse number="16" style="v" sid="GAL 5:16"/>Mi ga fye shaula, fye vi Zafun Gyi-gyi-yi ɓowu nu, wo ɓa gna fye aba nfye ɓa lo n nyai n fye ɓa zhin, n lonu fye ta zhin ɓenukwoyi zhin nfye nayi nukwoyi ye fya zhin. <verse eid="GAL 5:16"/><verse number="17" style="v" sid="GAL 5:17"/>Gama yi gna ye ya zhin ɓo n yi nayi a gnayi ge yi zhin, gbo n nyai n Zafun Gyi-gyi-yi ye ya zhin. Anya manayi n Zafun ye ya zhin ɓa wu gbo n nyai n nayi ye ya zhin. Anya deye ngun aba n ɓafi n yi nayi nyi, ɓa sunkun na jei n na bai ɓa gyi nasara n yi tukwo, ɓai gna ya ɓomwi gna-gna. <verse eid="GAL 5:17"/><verse number="18" style="v" sid="GAL 5:18"/>Sanu Zafun Gyi-gyi-yi wa wu fye zokwo fye to n apmai lo fyavi a Yahudiyi aɓeknin.<verse eid="GAL 5:18"/></para>
  <para style="p">
    <verse number="19" style="v" sid="GAL 5:19"/>Ama nfya vi fyehin ɓeye, fye ɓa zhin aɓenukwoyi ye, aɓonubozhin nukwoyi, shakpe nukwoyi aɓo awyeda nya. <verse eid="GAL 5:19"/><verse number="20" style="v" sid="GAL 5:20"/>Shangba, alijanu bauta zhin, aza wyegbaci n ɓa to zhin honyan, nuwun n gusun yi, eshe n minagyi yi, n atnazhin yi. <verse eid="GAL 5:20"/><verse number="21" style="v" sid="GAL 5:21"/>Eshe anya pwawo nya, zawu, jesin, n na wyefan kasa yi, n na ɓe deye pyai vinya. Ma gna fye njesun shi mi ɓei shin fye gna, oza n wo zhin aɓeye vinya wo ta lo Shekwoyi bemin.<verse eid="GAL 5:21"/></para>
  <para style="p">
    <verse number="22" style="v" sid="GAL 5:22"/>Ama, n Zafun Gyi-gyi-yi nu gyi be tu n yi tukwo wo ɓa ɓe n na aɓeye pyai n yi mi. Yeye, bugba-buyi, bugba fu, hakuri azaye n cei ɓemana zhin. <verse eid="GAL 5:22"/><verse number="23" style="v" sid="GAL 5:23"/>Ɓefyece, zawanshi, peceiye. Aɓeye vinya ta zhin gaba lo na Yahudiyi aɓeknin yin.<verse eid="GAL 5:23"/></para>
  <para style="p">
    <verse number="24" style="v" sid="GAL 5:24"/>Aza nɓa zhin Kristi nya ɓa ku nayi zundu n kwa shakpei vinyan kpe nwo zundu.<verse eid="GAL 5:24"/></para>
  <para style="p">
    <verse number="25" style="v" sid="GAL 5:25"/>N yi sase lo nsaiyei n Zafun Gyi-gyi-yi iko yi, yi vi Zafun Gyi-gyi-yi ɓowun n yi asese vinya. <verse eid="GAL 5:25"/><verse number="26" style="v" sid="GAL 5:26"/>Nnavun yi ta shan mwa-mwa zanshin akpeyiye na za ba nkwo ɓe nshewo yi nyim.<verse eid="GAL 5:26"/></para>
  <chapter eid="GAL 5"/>
  <chapter number="6" style="c" sid="GAL 6"/>
  <para style="p">
    <verse number="1" style="v" sid="GAL 6:1"/>Omi azaje, ndei Yesu viyi wa zhin laifi ho, ofye nfye ce zhi n Gyi-gyi-yi nyi, fya bma wo zhin fya jeze ɓe n woi, n na atnayi n zokwo manayi, fyei pa nfyehin ge kpekni nsu fye ɓei ka laifi zhin. <verse eid="GAL 6:1"/><verse number="2" style="v" sid="GAL 6:2"/>Fye wo aje akaya, fya bma aje zhin dna n wahala, kwo damuwa, nlonu fye vi yi Dagayi owa. <verse eid="GAL 6:2"/><verse number="3" style="v" sid="GAL 6:3"/>N zaho gye ge wo du wyi lo wa zhin lonu, wo dna wohin kwoce nu, wo to zhin nyaho nun.<verse eid="GAL 6:3"/></para>
  <para style="p">
    <verse number="4" style="v" sid="GAL 6:4"/>Zaho-zahoi la tabata ge wo zihn hakuri lo n ɓemana zhin, n na bai nu n wo ɓa bwa bugba da, to wa zhin atna wa mwi wohin do n zado yin. <verse eid="GAL 6:4"/><verse number="5" style="v" sid="GAL 6:5"/>Ozaho-zahoi n yi mi tile wa lawo alaifi kaya, ntuge zaho to lo n wo nu ngun awon.<verse eid="GAL 6:5"/></para>
  <para style="p">
    <verse number="6" style="v" sid="GAL 6:6"/>Aza n na wuɓa Shekwoyi ɓeda kow bimya ɓa bma ʼɓa malami zhin ɓa gba wo.<verse eid="GAL 6:6"/></para>
  <para style="s1">Fye To Gmi Bugba Yam</para>
  <para style="p">
    <verse number="7" style="v" sid="GAL 6:7"/>Fye to ye a dna fye kwocen, fye pa, hota ya Shekwoyi na vun yi fya bwa lafiya n. Oza ɓa bwa nyanu do nwa bye. <verse eid="GAL 6:7"/><verse number="8" style="v" sid="GAL 6:8"/>Nwa bye ge wa fu wohin aɓo pwawo nukwoyi bugba nu, wo ɓo bye nyabye nukwoyi nu, woi ɓo do nya ɓwodo zafun nya n ʼfiyi. Ama nwa bye nyabye manayi Zafun nya wo ɓa do wye-wyei nyalo-nyalo nya. N Zafun Gyi-gyi-yi ɓa gawo. <verse eid="GAL 6:8"/><verse number="9" style="v" sid="GAL 6:9"/>Ato ɓeyi n ɓemana zhin yin, gma safyewyi yi ɓa do anabarka n yi to bma bugbaya ya fan. <verse eid="GAL 6:9"/><verse number="10" style="v" sid="GAL 6:10"/>Cenu zhin esa vinya n yi ɓami ya bma aza zhin, tun ba ga eyi a Yesu viyi aje.<verse eid="GAL 6:10"/></para>
  <para style="p">
    <verse number="11" style="v" sid="GAL 6:11"/>Miɓa kma ɓedaye ka n mi abwayi fye gye shi mi kanya nsun-sun. <verse eid="GAL 6:11"/><verse number="12" style="v" sid="GAL 6:12"/>Ofye amalami hi nɓa zhin atna ɓa zhin fye fya zhin kaciya nyi, ɓa zhin lonu ntu n nya gmanyi ɓo nu: N na bai n na ɓa kpeɓa ye, to ɓa sin wahala ɓai ya ye ge Kristi zundu gmanyi nu gni azan. <verse eid="GAL 6:12"/><verse number="13" style="v" sid="GAL 6:13"/>A Malami hi nɓa vi kaciya nyi, ɓa ta shi a Yahudiyi awyidna bwan, ama, ɓaye fya zhin kaciya n nabai ɓa zhin aɓokwo nge fye zhin ɓa bara nu.<verse eid="GAL 6:13"/></para>
  <para style="p">
    <verse number="14" style="v" sid="GAL 6:14"/>Nmi aba dai Shekwoyi kiyaye ma mwa mihin tukwo, sai dai dna Dagayi Yesu Kristi zundu mi. Ntu ge n zundu aba nu emi shakpe anyi da nya ɓei la duya tunyi n sapa, anyi ɓoda n kwo dna-mi nyi ɓola fi. <verse eid="GAL 6:14"/><verse number="15" style="v" sid="GAL 6:15"/>Kwo to shan do lo m, kwo ai ya zhin yi kaciya ko to ai zhin yin, oɓo dnagmayi gmanyi kwonu ge, kwo alai shan ma, yi ku ze aza woi-woi.<verse eid="GAL 6:15"/></para>
  <para style="p">
    <verse number="16" style="v" sid="GAL 6:16"/>Shekwoyi sun-sungye n bugba fuyi ɓa kunsun n fyei, nfye wan zokwoye na zayi nɓa zhin Shekwoyi a nya na baho-bahoi vinya. <verse eid="GAL 6:16"/><verse number="17" style="v" sid="GAL 6:17"/>Nsaiye, fye to shan dami n miyi ntu n na ɓeye tukwon, gama mi n na aci gusayi kpelo n mi nayi n na Yesu anuwun yi ɓei lumi ntu n wo ɓo, kwa wunu ge mi zhin wo fyenu nu.<verse eid="GAL 6:17"/></para>
  <para style="p">
    <verse number="18" style="v" sid="GAL 6:18"/>Omi azaje ye-yei, Eyi Dagayi Yesu Kristi alheri ɓa kunsun n fyei vinya. Amin.<verse eid="GAL 6:18"/></para>
  <chapter eid="GAL 6"/>
</usx>
