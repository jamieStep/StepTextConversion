<?xml version="1.0" encoding="UTF-8"?>
<usx version="3.0">
  <book code="2TI" style="id">- Alkawali Woiwoyi (Gbagyi New Testament)</book>
  <para style="rem">Copyright © 1997 by Biblica, Inc.®</para>
  <para style="h">TIMATAWUS II</para>
  <para style="toc1">Timatawus Bayi</para>
  <para style="toc2">Timatawus II</para>
  <para style="toc3">Timatawus II</para>
  <para style="mt1">TIMATAWUS BAYI</para>
  <para style="im">II Timatawus bayi</para>
  <para style="im">Ɓeda awyega Timatawus nya</para>
  <para style="im">Nayakayi–Bulus nu</para>
  <para style="im">Aba nwo ɓei dna–A ta kpe lon</para>
  <para style="im">Aye–A.D. 66</para>
  <para style="im">Aɓo nɓa kafi–Deye wu ngye kwo nu zhin wasika kmaknayi n Bulus ɓei ka nwo wye-wyeyi sa, wa ka ga Timatawus. Bulus ɓei ka woi wu Timatawus owo bugba ge ko shi wo ye wa fi nyi, Shekwoyi n wye-wyeyi nyalo-nyalo nyai shi wo lo kwoi pmi wo n she (1:10-12). Wa wu wo ngye shi Shekwoyi nu zhin oza gaiciyada, woi shi wo bwa nwo wye-wyeyi, wa wu wo ngye shi osa nukwoyi ɓelo har aza ɓa fa gaiciya zokwo, ɓa na Shekwoyi yekpe ɓo. Waga Timatawus bugba kala ge wo la migni nna wahala nɓa ɓa ɓe nyi.</para>
  <para style="iot">Aɓo-tukwo:</para>
  <para style="io1">1. Bulus godiya ga Timatawus <char style="ior"><ref loc="2TI 1:1-5">1:1-5</ref></char></para>
  <para style="io1">2. Bulus Timatawus Zokwo dna <char style="ior"><ref loc="2TI 1:6-2:2">1:6–2:2</ref></char></para>
  <para style="io1">3. Tnu-tnu-yi ɓefyece yi <char style="ior"><ref loc="2TI 2:3-26">2:3-26</ref></char></para>
  <para style="io1">4. Aza ɓa jeze nnavun yi <char style="ior"><ref loc="2TI 3:1-7">3:1-7</ref></char></para>
  <para style="io1">5. Bulus aɓeda kmaknayi <char style="ior"><ref loc="2TI 4:1-22">4:1-22</ref></char></para>
  <para style="imte1">Timatawus Bayi</para>
  <chapter number="1" style="c" sid="2TI 1"/>
  <para style="p">
    <verse number="1" style="v" sid="2TI 1:1"/>Wasika ye kwo gmi n Bulus akun nu, Yesu Kristi waʼazi zhin yi, n Shekwoyi wa tnu n woi wa gna azanugbai n na anyikwozai n na aba vinya wye-wyeyi nyalo-nyalo nya ɓeda, nwa zhin kwo alkawali dna n gaiciya ga n Yesu Kristi nyi.<verse eid="2TI 1:1"/></para>
  <para style="p">
    <verse number="2" style="v" sid="2TI 1:2"/>Kwoi lo Timatawus aba omi ɓi ye-ye yi. Shekwoyi Dada, Kristi Yesu eyi Dagayi wo gaho owo alheri, sun-sungye n bugba fuyi.<verse eid="2TI 1:2"/></para>
  <para style="s1">Bulus ye ye n Timatawus aba</para>
  <para style="p">
    <verse number="3" style="v" sid="2TI 1:3"/>Mi zhin Shekwoyi godiya ntu ho ɓo, Timatawus nsukwoyi mi gyi emi Shekwoyi wye, nge wo tu ho anabarka n mwa, wonu zhin emi adada Shekwoyi, omi Shekwoyi nu n woi ce. Omi ɓomwi n mi asese vinya okwonu ma zhin ɓo n kwo dawo.<verse eid="2TI 1:3"/></para>
  <para style="p">
    <verse number="4" style="v" sid="2TI 1:4"/>Awo mi pwa ma gye ho njesun, aɓei dami n mwa, gama mi paho awyenyi ɓe lo, esa n yi ɓei fa aje nyi.<verse eid="2TI 1:4"/></para>
  <para style="p">
    <verse number="5" style="v" sid="2TI 1:5"/>Mi kpe lo shi ho kpema Dagayi n sun, shi oho ya Afniki n oho nyikwo-wyi yi Lois ɓei zhin, mi tabata lo ho ye kpemawo lo, shi ho ɓei kpema wo nsapai.<verse eid="2TI 1:5"/></para>
  <para style="p">
    <verse number="6" style="v" sid="2TI 1:6"/>Miye ma paho ha hohin yi, dna n ho wyepa n na akalai n ho n cei lo, tunyi ewyi n mi ɓei tuho bwa n tukwo, ma tuho anabarka nyi. <verse eid="2TI 1:6"/><verse number="7" style="v" sid="2TI 1:7"/>Gama Zafun Gyi-gyi-yi, Shekwoyi cauta, to ncei pma lo ha wo aza dnan, ama ha ce, ha bwa kala, ha ye ɓa, ha dagma n ho asese n ɓai. <verse eid="2TI 1:7"/><verse number="8" style="v" sid="2TI 1:8"/>Ndei ha zhin apma n ikoyei n kwo dna n ho nyi, hota wo aza dnan, n Dagayi ɓeda gnayi n, kwo ɓai kpe ge mi zhin ho nugundo nu, koda-yake mi dnalo n kurkuku ntu n Kristi eye ɓo. Ho ɓa gni n shiri yi zhin-ha sin wahala n miyi ntu n Dagayi-ɓo, gama woɓa gaho kala dna n na azhingye.<verse eid="2TI 1:8"/></para>
  <para style="p">
    <verse number="9" style="v" sid="2TI 1:9"/>Owonu na gni yi, wa kni yi, n tu n wo tnu-tnu gyi-gyi-yi ɓo, to ge yi kunce lo nun, ama ntuge owo shiri nu tunyi kafin asa anyi, n na bai wa wuyi owo alheri n ye-yeyi dna n Kristi. <verse eid="2TI 1:9"/><verse number="10" style="v" sid="2TI 1:10"/>Nsaiye wo ku wuyi pei-pei, sanu eyi gniyi Yesu Kristi wa ɓe n cei, n wa bma efi iko ya wa wuyi wye-wyeyi nyalo-nyalo nya zokwo, dna n gaiciya ga nyi. <verse eid="2TI 1:10"/><verse number="11" style="v" sid="2TI 1:11"/>Shekwoyi la mi kni ma zhin wo waʼazi zhin yi, ma zhin abyedo waʼazi mi-i wu ɓa.<verse eid="2TI 1:11"/></para>
  <para style="p">
    <verse number="12" style="v" sid="2TI 1:12"/>Cenu zhin mi-i sin wahala dna n ya n kurkuku vinyikwoi ta wo mi lo n tu cen. Gama mi kpe ezaye lo n mi kpema wo, mi-i kpe lo nge wo ɓa mi wa gu enya n mi la gawo har ewyi n wo ɓa jeze ɓe n cei.<verse eid="2TI 1:12"/></para>
  <para style="p">
    <verse number="13" style="v" sid="2TI 1:13"/>La gaiciya zokwo shi cewo, n mi ɓei wu ho nyi, tun baga gaiciya ga n ye-yei n Kristi bei ga ho nyi. <verse eid="2TI 1:13"/><verse number="14" style="v" sid="2TI 1:14"/>Mi ye ha gu kpezhin, cauta dnagmayi n Shekwoyi wa gaho nyi, n ho ɓei gwo n Zafun Gyi-gyi-yi aba n wo dna n ho mi nyi.<verse eid="2TI 1:14"/></para>
  <para style="p">
    <verse number="15" style="v" sid="2TI 1:15"/>Shi ho kpelo, a Yesu-viyi vinya n ɓa kun n Asiya, ɓala busi ɓa ku mi ya, har Fimallus n Harmojanis yi. <verse eid="2TI 1:15"/><verse number="16" style="v" sid="2TI 1:16"/>Dagayi wo tu Onisifurus anabarka nwo puwa yi vinya, gama wo zhin mi ziyara woi gami bugba kala. Owo ziyara gami kala n gye ese manayi, to wa wo vinyikwo ge mi dna n kurkuku n. <verse eid="2TI 1:16"/><verse number="17" style="v" sid="2TI 1:17"/>Ɓehin-hin esa n wo ɓei ɓe Roma wa zan mi shin la ɓa, wa kpe aba n mi dna, wa gye mi wye. <verse eid="2TI 1:17"/><verse number="18" style="v" sid="2TI 1:18"/>Dagayi wo tuwo anabarka ewyi n Kristi ɓei jeze ɓe n cei. Ho gna kpelo shi wo ɓei bmami zhin n Afisus.<verse eid="2TI 1:18"/></para>
  <chapter eid="2TI 1"/>
  <chapter number="2" style="c" sid="2TI 2"/>
  <para style="s1">La Gni-agni N Yesu Akala Yi</para>
  <para style="p">
    <verse number="1" style="v" sid="2TI 2:1"/>O, Timatawus emi nugun, la dna kala dna n kala n Kristi Yesu wa gaho nyi. <verse eid="2TI 2:1"/><verse number="2" style="v" sid="2TI 2:2"/>Gama dole ha wu aza aɓo n hohin ɓedo na azajei ɓei wo mi-i da. Wu aza agaiciya da nɓa ɓami ɓa ka azaje wu.<verse eid="2TI 2:2"/></para>
  <para style="p">
    <verse number="3" style="v" sid="2TI 2:3"/>La oho robo dna n wahala sin ngye soja manayi Yesu Kristi nya. Shi mi zhin nyi. <verse eid="2TI 2:3"/><verse number="4" style="v" sid="2TI 2:4"/>Ngye Krist soja to da hohin dna n anyi gmadan, gama ho ta mi ha zhin oɓo n kwo da oza n wa kni ho nyin. <verse eid="2TI 2:4"/><verse number="5" style="v" sid="2TI 2:5"/>Vi Dagayi awyidna owo tnu-tnu zhin nya, shi asibui zhin agbetu sibui nya kwo bai bwa lada kwo to ɓai bwa ladan nyin. <verse eid="2TI 2:5"/><verse number="6" style="v" sid="2TI 2:6"/>Zhin tnu-tnu n kalayi n gye fwaiza n wo bwa lada n mwa woi ya nufwa n mwa nyi. <verse eid="2TI 2:6"/><verse number="7" style="v" sid="2TI 2:7"/>Zhin nubo n na amisali yei n gun ata n mi gaho nyi, Dagayi wo wu ho shi ɓa n na apmai lo n ho aba.<verse eid="2TI 2:7"/></para>
  <para style="p">
    <verse number="8" style="v" sid="2TI 2:8"/>To ze gaiciya amwi n ge Yesu Kristi ɓei zhin zanyikwocinun, a mawo dna n Esu Dawuda efyen, woi zhin Shekwoyi nu, shi owo kala la n efi kwo wu yi. <verse eid="2TI 2:8"/><verse number="9" style="v" sid="2TI 2:9"/>Ntuge ma zhin waʼazi gaiciya yakwo ye nya nu, cenu zhin mi-i dna gni n wahala n ya, ai lami dna n kurkuku ngye ɓenukwoyi zhin yi. Ama ato pa Shekwoyi ɓedan, kwo ai la mi pan. <verse eid="2TI 2:9"/><verse number="10" style="v" sid="2TI 2:10"/>Mi shiri lo ma sin wahala, ndei okwo nu ɓa ɓe n gni-gni yi, n mwamwa nyalo-nyalo nya yi, dna n Kristi Yesu ga aza n Shekwoyi n la ɓa kni nyi.<verse eid="2TI 2:10"/></para>
  <para style="p">
    <verse number="11" style="v" sid="2TI 2:11"/>Gaiciya deye zhin kwa fu mi bugba, nge Esa n ya sin wahala ya fi ntu n Kristi ɓo, kwo wunu ge yi ɓa ya asese n woi n eshemi. <verse eid="2TI 2:11"/><verse number="12" style="v" sid="2TI 2:12"/>N ya zʼhin nubo nge owo tnu-tnu n yi zhin nyi kwo dna ɓelo, pa ge n wyi-hoi yi ɓei se ase n woi ya gyi ebe n woi. Ama n ya fa wahala sin ɓo ya pmi avun wu Kristi, wo ɓei pmi avun wu yi ce. <verse eid="2TI 2:12"/><verse number="13" style="v" sid="2TI 2:13"/>Kwo esa n yi gaiciya ga gba kala, wo zhin gaiciya da nu, woi bmayi zhin gama wo ta nayi aɓon, yi zhin wo aga nu, Wo ɓa nuwo alkawali.<verse eid="2TI 2:13"/></para>
  <para style="s1">Bui Aɓena Gboloyi Si</para>
  <para style="p">
    <verse number="14" style="v" sid="2TI 2:14"/>Pa oho aza a gaiciya ye ɓo, ha gaɓa wyidna dna n Kristi eye ɓa to na aɓo tu n aɓo nba to na apma yin, aɓenaye pya to n na apmayin, ɓai dna aɓo wyegma har ɓai ɓe n wahalai. <verse eid="2TI 2:14"/><verse number="15" style="v" sid="2TI 2:15"/>Zhin tnu-tnu n kalai, n na bai Shekwoyi ɓa cihoge, “Sanu n tnu-tnu yi.” Ha ze tnu-gnu zhin yi manayi n vinyikwo ta wo won, esa n. Shekwoyi a dna wo a tnu-tnu wye n cei. Kpe nya n wo ɓeda da kwoi wu njesun. <verse eid="2TI 2:15"/><verse number="16" style="v" sid="2TI 2:16"/>La bui aɓeda kasa si n ɓa zhin aza ɓai gyi minagyi n na ajei nyi. <verse eid="2TI 2:16"/><verse number="17" style="v" sid="2TI 2:17"/>Aɓa da aɓo n ɓa ɓa san za har nsai mwa. Himinayus n Filitus yi zhin aza nu n ɓa ye n na ɓeye pya yi. <verse eid="2TI 2:17"/><verse number="18" style="v" sid="2TI 2:18"/>Ɓa ku gaiciya zokwo fa, ɓai zhin waʼazi akata nya nge kala ku n efi la diya, ɓai la azaho gaiciya ga shan-shan n ɓa gwo ɓa ɓeda nyi.<verse eid="2TI 2:18"/></para>
  <para style="p">
    <verse number="19" style="v" sid="2TI 2:19"/>Ama Shekwoyi gaiciya gni agni lo ngye apma, nyaho ta shan kwo ashan. Fandashen kuta nyanu, n na aɓedaye yi ka kpe n kwo, “Dagayi kpe aza yi lo n ɓa zhin owo anya.” Njesun, “Oza n wo yi wohin nge Yesu viyi wo to zhin aɓo nukwoyi zhin.”<verse eid="2TI 2:19"/></para>
  <para style="p">
    <verse number="20" style="v" sid="2TI 2:20"/>Nna anyabwayi puwa akwanu zinariya nya nyi n azurfa nya yi, adoho n shinwayi nzun yi, anakwoi a zhin azhiɓei dnagmai ɓo nu cei, a tna nakwoi azhin apma n cei n gace kwo a ya anya nukwoyi fi. <verse eid="2TI 2:20"/><verse number="21" style="v" sid="2TI 2:21"/>Ndei ha bui laifi si, hoɓa ze ngye kwanu n na zhin a zinariya manayi, kwanu manayi du-duyi vinya n puwa, n nabai Kristi n wohin wo ɓa zhin apma n hoi n wo ɓeye manayi ɓo.<verse eid="2TI 2:21"/></para>
  <para style="p">
    <verse number="22" style="v" sid="2TI 2:22"/>Bui enya si nkwo ɓa ɓe ho n na nubo zhin nukwoyi, n kwo ɓe samari aba, ama la nyima enya vinya n kwo zhin ho ha wo ɓemana zhin pwa. Bwa gaiciya ga n ye-yei, ha gyi nugundo n na azayi n ɓa ye Dagayi, n na bugba manayi. <verse eid="2TI 2:22"/><verse number="23" style="v" sid="2TI 2:23"/>Njesun ma ci ge to lo dna n na aɓena n ɓa lo n azayi n minagyi n. <verse eid="2TI 2:23"/><verse number="24" style="v" sid="2TI 2:24"/>Shekwoyi aza ta ku ze anya wuyin, tilas ɓaku ze amishiyi, hakuri da, ɓai wu aza nɓa ku bwi aba. <verse eid="2TI 2:24"/><verse number="25" style="v" sid="2TI 2:25"/>Gba hohin tukwo esa n ho wu aza, n gaiciya nku ɓa gmi aje. Gama n ha daɓo n ɓai peceiye n na atnazhin yi, kpekni, dna n Shekwoyi bmazhin ɓa ɓa pmi ɓe ɓa vi gaiciya. <verse eid="2TI 2:25"/><verse number="26" style="v" sid="2TI 2:26"/>Nsayi ɓa kpe genyi, ɓa pwo shetan agam, fyenu laifi nya n wo zhin apma n cei woi wan ɓa nyi, nsayi ɓa ya Shekwoyi ɓeye zhin.<verse eid="2TI 2:26"/></para>
  <chapter eid="2TI 2"/>
  <chapter number="3" style="c" sid="2TI 3"/>
  <para style="s1">Wahala Nabye</para>
  <para style="p">
    <verse number="1" style="v" sid="2TI 3:1"/>Kwo bmiya lo ha kpe deye n jesun, Timatawus nge dna n na anyipyei kmaknayi, Yesu vi ɓei la dna ɓo. <verse eid="2TI 3:1"/><verse number="2" style="v" sid="2TI 3:2"/>Gama aza ɓei ye ɓahin tukwo n ɓa agyiwyei, ɓa ɓei zhin aɓokwo ɓai gma, ɓai ci Shekwoyi wyegba, to ɓai wo oɓa zakwoyi ɓedan, to ɓai zhin godiyan, aɓi a nukwoyi. <verse eid="2TI 3:2"/><verse number="3" style="v" sid="2TI 3:3"/>Ɓa ɓei kwo atukwo agnana to ɓai wo aza ɓedan, ɓa ɓei ze aza kata, ɓai la wahala kala, ɓai zhin ɓenukwoyi doho-dohoi n tna nubo zhin. Ɓa to ɓei wo ɓon, n tna sun-sun gye, ɓai kpe aza agye n ɓa zhin ɓemana nyi. <verse eid="2TI 3:3"/><verse number="4" style="v" sid="2TI 3:4"/>Ɓa ɓei kun oɓa anugundo, a tukwo gnana-kwoyi n nu-nuyi n na aɓokwoyi, ɓai gna agmada ye ndu Shekwoyi mwa-mwa ga. <verse eid="2TI 3:4"/><verse number="5" style="v" sid="2TI 3:5"/>Ɓa ɓei lo aduwa nyakun, ama ɓato ɓei ga nya ho gaiciya n ɓa wo n ɓon. To ye ɓa dna ho kwocen.<verse eid="2TI 3:5"/></para>
  <para style="p">
    <verse number="6" style="v" sid="2TI 3:6"/>Azayi pya nu lo aza puwa ɓai gyi nugundo n na anyikwo tna ceceyi, alaifi yi nu bugba, ɓa wu anyikwozaye oɓa zokwo woi-woyi. <verse eid="2TI 3:6"/><verse number="7" style="v" sid="2TI 3:7"/>Anyikwozaye pya vi a malami a woi-woi, ama ɓata ye ɓa kpe gaiciya ye m. <verse eid="2TI 3:7"/><verse number="8" style="v" sid="2TI 3:8"/>A malami ye pya gni apa-pa n gaiciya yi, shi Yinisu n Yambrisu yi ɓei gni apa-pa n Musa yi nyi. Ɓa n na abugbayi tu cegye, n pmi-pmi yi ya n Yesu viyi gaiciya.<verse eid="2TI 3:8"/></para>
  <para style="p">
    <verse number="9" style="v" sid="2TI 3:9"/>Ama ɓa ta si n kpa yin, nwyihoi oɓa kwoce dna ɓei kpe anya ya aza gye vinya, shi Yinusi n Yanbrisu alaifi ɓei kpe anya ya nyi.<verse eid="2TI 3:9"/></para>
  <para style="p">
    <verse number="10" style="v" sid="2TI 3:10"/>Ama ho kpelo shi ho kamiwye mito zhin aza yi pya nu m. Ho kpe nya yelo n mi ga gaiciya, n jesun shi mi sase n wu, n nyai n mi ye, Ho kpe mi gaiciya ga ye lo dna n Kristi, shi mi sin wahala n sun. <verse eid="2TI 3:10"/><verse number="11" style="v" sid="2TI 3:11"/>Ho kpelo shi mi sin wahala n sun n tuge mi zhin nabari manayi waʼazi. Ho kpe ɓe ye lo n na ɓei zhin mi esa n mi ɓei lo Antakiya nyi, n Ikoniya yi, n Listra yi, ama Dagayi ɓei lami gni. <verse eid="2TI 3:11"/><verse number="12" style="v" sid="2TI 3:12"/>E, aza n ɓaye ɓa zhin oɓo n kwo da Kristi Yesu, ɓa ɓa sin wahala n aza kun n ɓa wun wo nu nyi. <verse eid="2TI 3:12"/><verse number="13" style="v" sid="2TI 3:13"/>Ɓehinhin, a malami akatayi, n na aza nukwoyi ɓa ɓa gyi abye abye n ɓenukwoyi, ɓai dna aza kwoce n mwa, n ɓahin ce shetan n la ɓa dnakwoce.<verse eid="2TI 3:13"/></para>
  <para style="p">
    <verse number="14" style="v" sid="2TI 3:14"/>Ama gyi abye n gaiciya gai, dna n na anya n ria wu ho, Ho kpe lo ɓazhin gaiciya nu, gama ho kpe lo ho ɓa mi ha kpema yi n ya wu ho nyi. <verse eid="2TI 3:14"/><verse number="15" style="v" sid="2TI 3:15"/>Ho kpelo shi, esa n ho ɓei zhin ɓinayi nyi, aɓo ki Shekwoyi ɓeda wu ho, okwonu la ho ce ha gwo Shekwoyi gni-gni dna n gaiciya ga n Kristi Yesu. <verse eid="2TI 3:15"/><verse number="16" style="v" sid="2TI 3:16"/>Rubutu ka vinya littafi gyi-gyi-yi nya Shekwoyi nu ɓei da nwoʼgbei, kwo n na apma yi n yi aba ntu n nya wu ɓo, n kwo zhin gaiciya, ya kpe enya ye n kwo to bmiyan, dna n yi asese, kwo gayi kala ya zhin oɓo n kwo bmiya. <verse eid="2TI 3:16"/><verse number="17" style="v" sid="2TI 3:17"/>Shekwoyi zokwo nu n wa zhin yi shiri zokwo doho-dohoi, ya zhin aza vinya ɓemana.<verse eid="2TI 3:17"/></para>
  <chapter eid="2TI 3"/>
  <chapter number="4" style="c" sid="2TI 4"/>
  <para style="s1">Bulus Shaula Zafun Nya</para>
  <para style="p">
    <verse number="1" style="v" sid="2TI 4:1"/>A Ntuce nu mi zhin ho gargadi n Shekwoyi abye, n Kristi Yesu yi, n wo ɓei da aza wye-wye yi n na azafiyi owa n wyihoi nyin. Esa n wo ɓei ɓe nwo begyi-yi. <verse eid="2TI 4:1"/><verse number="2" style="v" sid="2TI 4:2"/>Zhin Shewoyi ɓeda waʼazi n esayi vinya, Esa n ha bwa bednu n sayi vinya. Zhin eho aza aba, esa n bednu nyi kwo n tna bednu, ha gnakni ɓa esa vinya n kwo kunce, gaɓa kala ɓa zhin ɓemana n esai vinya, nu ɓa n Shekwoyi ɓedayi.<verse eid="2TI 4:2"/></para>
  <para style="p">
    <verse number="3" style="v" sid="2TI 4:3"/>Ntu ge esa ɓelo n aza to ɓei shan gaiciya tnubua knan, ama ɓa ɓei zan laɓa ɓai zan a malami zanshi n ɓa ɓa gna ɓa oɓo n ɓaye ɓa wo. <verse eid="2TI 4:3"/><verse number="4" style="v" sid="2TI 4:4"/>Ɓato ɓei kna ɓeda tnubua n Shekwoyi ɓeda dan, ama ɓa ɓei vi oɓa anubo zhin zokwo bwi-bwi nya.<verse eid="2TI 4:4"/></para>
  <para style="p">
    <verse number="5" style="v" sid="2TI 4:5"/>La mi gni to wo wahala dna n ho ɓa sin ntu n Dagayi ɓo m. Gni aza je ɓe n cei n Kristi aba. To fya ɓeho n tna zhinyi n kwo kunce ha zhin.<verse eid="2TI 4:5"/></para>
  <para style="p">
    <verse number="6" style="v" sid="2TI 4:6"/>Mi da ɓeye gama mi to gnilo n mi ɓa bmaho zhin, Emisa la gasi, Esa fyewyi mi ɓa wan zokwo maloʼshe. <verse eid="2TI 4:6"/><verse number="7" style="v" sid="2TI 4:7"/>Miku okun sun n mwa ntu n emi Dagayi ɓo, Dna n kwo vinya miku ɓefyece zhin. Nsaiye esa lasi n mi ɓa fa kun sunɓo ma sun. <verse eid="2TI 4:7"/><verse number="8" style="v" sid="2TI 4:8"/>N Eshe mi rawani pmi milo n Dagayi Alkali gaiciya da ɓei gami ewyi n wo ɓei jezeɓe n cei. To ge emi n mi gmanyin ama har na zai ɓe n ɓa sase n wyetuyi ge ɓa pmi owo jezeɓe lo n Jesun.<verse eid="2TI 4:8"/></para>
  <para style="s1">Zokwodna kmaknayi</para>
  <para style="p">
    <verse number="9" style="v" sid="2TI 4:9"/>Mi gyi ho wye ɓe npye. <verse eid="2TI 4:9"/><verse number="10" style="v" sid="2TI 4:10"/>Gama Dimas nla miya, wa wo anyi nya shakpe wa lo Tassalunika, Kiristis wo du Galatiya, Titus wa lo Dalmatiya. <verse eid="2TI 4:10"/><verse number="11" style="v" sid="2TI 4:11"/>Luka nu bwa ce gnilo n miyi, Gniɓe n Markus yi esa n ha ɓe n cei gama mi n wo apmayi lo.<verse eid="2TI 4:11"/></para>
  <para style="p">
    <verse number="12" style="v" sid="2TI 4:12"/>Mila Tikiku tnu n Afisus. <verse eid="2TI 4:12"/><verse number="13" style="v" sid="2TI 4:13"/>Esa n ha ɓe, to ɓo ze amwi ha ɓemi n jekpeyi n mi ɓei ya zhi n Taruwasa nyi m N mi ɓei yazhi n Karbus emi zado aba nyi, njesun n mi a litafiyi, tun-baga a takarda opa nya.<verse eid="2TI 4:13"/></para>
  <para style="p">
    <verse number="14" style="v" sid="2TI 4:14"/>Iskandari Epyada sinknabyeyi nya waku mi wu anyi n mwa. Dagayi ɓa tawo. <verse eid="2TI 4:14"/><verse number="15" style="v" sid="2TI 4:15"/>Ama zhin peceiye n woi, gama wo ɓei la gni apa-pa n nya yi n yi ɓei da.<verse eid="2TI 4:15"/></para>
  <para style="p">
    <verse number="16" style="v" sid="2TI 4:16"/>Esa kmisunyi n na aɓei ɓe n mi na alkali abye ada mi owa ezaho-zahoi to ɓei gni n, aza vinya ɓola busi, mi n na awyetu yilo ata ba laifi ye n ɓa tukwon. <verse eid="2TI 4:16"/><verse number="17" style="v" sid="2TI 4:17"/>Ama Dagayi ɓei gnisun n miyi wa gna mi esa ma zhin waʼazi tna edna anyi vinya ɓa wo. Wa gni mi n na agaba ʼgbe. <verse eid="2TI 4:17"/><verse number="18" style="v" sid="2TI 4:18"/>E, Dagayi ɓa gni mi n na aɓo nukwoyi vinya, wa lo mi dna n wo ebemi eshe nya. Mwa-mwa kwo kunsun n Shekwoyi nyalo-nyalo. Amin.<verse eid="2TI 4:18"/></para>
  <para style="p">
    <verse number="19" style="v" sid="2TI 4:19"/>Ɓi, Biskila gna n Aikla yi n na aai n ɓa fi n Onisifurus puwa nyi. <verse eid="2TI 4:19"/><verse number="20" style="v" sid="2TI 4:20"/>Arastus dnalo n Korintus, mafa Turufinus dna n Militus nyasayi sanwo.<verse eid="2TI 4:20"/></para>
  <para style="p">
    <verse number="21" style="v" sid="2TI 4:21"/>Zhin atna ha ɓe n ya kafin vinyikwo, Afbulus saho ami lo ɓedo n Budis yi n Linus yi n Kalafidiya yi n na azayi vinya. <verse eid="2TI 4:21"/><verse number="22" style="v" sid="2TI 4:22"/>Dagayi Yesu Kristi wo kunsun nfye zafun yi.<verse eid="2TI 4:22"/></para>
  <chapter eid="2TI 4"/>
</usx>
