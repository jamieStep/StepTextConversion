<?xml version="1.0" encoding="UTF-8"?>
<usx version="3.0">
  <book code="1PE" style="id">- Alkawali Woiwoyi (Gbagyi New Testament)</book>
  <para style="rem">Copyright © 1997 by Biblica, Inc.®</para>
  <para style="h">BITRUS I</para>
  <para style="toc1">Bitrus Kmisunyi</para>
  <para style="toc2">Bitrus I</para>
  <para style="toc3">Bitrus I</para>
  <para style="mt1">BITRUS KMISUNYI</para>
  <para style="im">Bitrus wasika Kmisunyi</para>
  <para style="im">Ɓeda a wyega Bitrus nya</para>
  <para style="im">Nyakayi–Bitrus nu</para>
  <para style="im">Abaa nwo ɓei dna–A ta kpe lon</para>
  <para style="im">Aye–A.D. 62–64</para>
  <para style="im">Aɓo nɓa kafi–Bitrus ɓei ka wasika ye woi la ga fi nu, ntu ge wa zhin a Yahudiyi atna nɓa ɓei ku vi Yesu nyi, wa ga ɓa bugba kala, wato oɓa nu nɓa ɓei fi n Asiya. Wa wu ɓa ge wahala zhin oɓo nu nkwo sun a Yesu-viyi, ama Shekwoyi n lada yi shi ɓa lo nɓa kpema wo nyi. Ngye azaho ye lo ge ɓa jeze lo daɓa kunnu kwo-kwo-yi to ɓa lon, ntu ge Shekwoyi lo ntnu-tnu n ikklisiya yi nu nsayi (2:9) Wa wu ɓa ngye shi Yesu nwohin tukwo ɓei sin wahala, tile nu owo aviyi ɓa sin. Wa zo wo wasika n wu-wu ntu aza ɓo gbo-gbo.</para>
  <para style="iot">Aɓo-tukwo</para>
  <para style="io1">1. Latu gni-gni nya n Kristi aba <char style="ior"><ref loc="1PE 1:1-25">1:1-25</ref></char></para>
  <para style="io1">2. A Yesu-viyi ɓo vi <char style="ior"><ref loc="1PE 2:1-10">2:1-10</ref></char></para>
  <para style="io1">3. Wahala sin n ɓesisi Yesu wahala yi <char style="ior"><ref loc="1PE 2:11-25">2:11-25</ref></char></para>
  <para style="io1">4. A Yesu-viyi asese nɓa puwa n anyi yi <char style="ior"><ref loc="1PE 3:1-17">3:1-17</ref></char></para>
  <para style="io1">5. Wahala sin nɓesisi Yesu wahala yi <char style="ior"><ref loc="1PE 3:18-4:19">3:18–4:19</ref></char></para>
  <para style="io1">6. A Yesu-viyi tnu-tnu n ɓeda kmaknayi <char style="ior"><ref loc="1PE 5:1-14">5:1-14</ref></char></para>
  <para style="imte1">Bitrus Kmisunyi</para>
  <chapter number="1" style="c" sid="1PE 1"/>
  <para style="p">
    <verse number="1" style="v" sid="1PE 1:1"/>Wasika yi gmi n Bitrus akun, Yesu Kristi tnu-tnuyi, Kwoi lo a Yahudiyi a Yesu viyi aba n na nya ɓa ya n Urushelima, ɓai gnami fi laɓa n Buntus, Galatiya, Kapadokiya, Asiya, n Bitniya yi nyi.<verse eid="1PE 1:1"/></para>
  <para style="p">
    <verse number="2" style="v" sid="1PE 1:2"/>Oma nugundo, Shekwoyi Dada ɓei kni fye tunyi n sapa, Wa ku pma kpe ge fye ɓa ze owo aɓi, Zafun Gyi-gyi-yi lo tnu-tnu lo n fya bugba mi woi zhan fye ya n Yesu Kristi ami yi, woi zhin fye fyei zhin oɓo kwo dawo, alheri n bugba-fuyi ɓa la lakpe nfya ba.<verse eid="1PE 1:2"/></para>
  <para style="s1">Agmada N Mwi-mwi Yi</para>
  <para style="p">
    <verse number="3" style="v" sid="1PE 1:3"/>Mwa-mwa vinya Shekwoyi nya nu n Dadayi, eyi Dagayi Yesu Kristi nya, ntuge owo sun-sungye tnazoyi nu na gayi esa a shan yi ma. Nsaiye yi sase n na awyetu wye-wyeyi nyalo-nyalo nya yi, ntuge Kristi ɓei la laka n efi. <verse eid="1PE 1:3"/><verse number="4" style="v" sid="1PE 1:4"/>Shekwoyi n cauta dnagmayi so shi owo aɓi lo n ʼshe; kwo gyi-gyi-yi lo, kwoi ta shando aigna kwo bom kwoi ta shan zom. <verse eid="1PE 1:4"/><verse number="5" style="v" sid="1PE 1:5"/>Shekwoyi, dna n wo iko yakwo, wo ɓa shi fye bwa fya si ɓo n lafiyai n nabai fya bwa fya si ɓo n lafiyai n nabai fya bwa kwo, ntuge fye kpema wo lo. Kwo ɓei ze ofye nya dna n nyipyei kmaknayi n kwo ɓelo nyi zaho-zahoi wo gye. <verse eid="1PE 1:5"/><verse number="6" style="v" sid="1PE 1:6"/>Ntu cenu a da fye n mwa, a gmada yakwo lo n fya bye, kwoda shike ezan dna ɓo lo n saiye kpa ntu mu-mugye ɓo nɓa ɓe fya ba nyi.<verse eid="1PE 1:6"/></para>
  <para style="p">
    <verse number="7" style="v" sid="1PE 1:7"/>A wahala ye ɓe da fye ntuge, a mwi fye gaiciya ga gye nu, agye kwo kwo n kalayi lo, n gyi-gyi-yi, a mwi kwo gye shi ena zhin kwo mwi zinariya gye nyi kwa zhan kwo ya, ofye gaiciya ga du zinariya lo n latu n Shekwoyi aba, ntu cenu n fye gaiciya ga migni n kalayi n kwo mutu, avun, dna n wahala abednai, kwo ɓa ɓe fye n ci-ci yi, n mwa-mwayi, n latuyi ewyi n Yesu Kristi ɓei jezeɓe nyi.<verse eid="1PE 1:7"/></para>
  <para style="p">
    <verse number="8" style="v" sid="1PE 1:8"/>Fye yewo lo, kwo da yake fye to shin wo gyen. Fye ta gye wo lon, ama fye kpma wo lo, kwo nsaiye a da fye lo n na gmadayi n na ta shin kwo ɓedan, <verse eid="1PE 1:8"/><verse number="9" style="v" sid="1PE 1:9"/>Efye lada n na bye deye ntu fye gaiciya ga ɓo, okwonu zhin efya wye-wyeyi gni-gni.<verse eid="1PE 1:9"/></para>
  <para style="p">
    <verse number="10" style="v" sid="1PE 1:10"/>Gni-gni ye zhin enya nu n na anabi to ɓei n kwo awyega yin, kwo da yake ɓa ɓei ku ka nkwo tukwo, ɓa ɓei n na ɓenya-nyai mwa n kwo awyega tukwo. <verse eid="1PE 1:10"/><verse number="11" style="v" sid="1PE 1:11"/>Ɓa ɓei ye ɓa kpe esa ye n ʼza yi n Kristi Zafun, nkwo ɓei dna ɓami nyi, ɓai daɓo tu n ɓa tukwo, esa wo ɓei gna ɓa ge ɓaka nya tu n Kristi azhingye tukwo n latu yi nkwo ɓa vi azhingye yi nyi.<verse eid="1PE 1:11"/></para>
  <para style="p">
    <verse number="12" style="v" sid="1PE 1:12"/>Aku gna ɓa ge aɓeye ta zhin n ɓa wye-wyeyi sa nun, ama nna aye begye avun nu. Nsaiye aku Nabari Manayi ye wuyi pei-pei, Aɓei zhinyi kwo waʼazi dna n iko Zafun Gyi-gyi-yi nya n wo gmi n ʼshe, n wo ɓei da ɓo n ɓai nyi kwo zhin oɓo wo-woyi nu, oɓo agmada nya njesun, ntuge har amalaika ma ɓa cei pma lo ɓa kpe ɓeye awyega. <verse eid="1PE 1:12"/><verse number="13" style="v" sid="1PE 1:13"/>Ntucenu fye ku fyehin wan shi, fya pmi n na wye tuyi tu n Shekwoyi alheri nkwo ɓe fya ba lo, esa n Yesu Kristi ɓa jezeɓe cei nyi. <verse eid="1PE 1:13"/><verse number="14" style="v" sid="1PE 1:14"/>Fye vi Shekwoyi ɓo, ntu ge fye zhin owo aɓi nu, fye to jezelo fya zokwo kwokwoyi ɓenukwoyi zhin nyam, ntuge fye to ɓei zhin fyei kpe ɓemanai ye num. <verse eid="1PE 1:14"/><verse number="15" style="v" sid="1PE 1:15"/>Ama fye ku ze agyi-gyiyi n ɓeho-ɓehoi nfye zhin, ngye shi Dagayi zhin gyi-gyi-yi nu n wa yi fye nyi. <verse eid="1PE 1:15"/><verse number="16" style="v" sid="1PE 1:16"/>A cei kafi lo n Littafi ge, “Fye ku ze a gyi-gyi-yi, ntuge Mi gyi-gyi-yi lo.”<verse eid="1PE 1:16"/></para>
  <para style="p">
    <verse number="17" style="v" sid="1PE 1:17"/>Fye pa ge, ofye Dada nfye zhin aduwa ga wo dna n ʼshe nyi, wo ta kni za kni-kni, esa n wa da owa cei n. Wo ɓei daho wa cewo n tna gyifi tu n nyaho-nyahoi tukwo n ha zhin, ntucenu zhin ɓeho-ɓehoi n wo dna woi ɓe kafin ho si eshe.<verse eid="1PE 1:17"/></para>
  <para style="s1">Aku Ota Gba</para>
  <para style="p">
    <verse number="18" style="v" sid="1PE 1:18"/>Shekwoyi ɓei gba efye shan-shan agyiwye ntuge wa gni fye n zokwo n kwo to ɓei ɓa lo fyei n ʼshen n fye azakwoi ɓei wan nyi, tagba n wo ɓei gbani zinarya nu ton kwo azurfa shi fye shin fye nya kpelo. <verse eid="1PE 1:18"/><verse number="19" style="v" sid="1PE 1:19"/>Ama wo ɓei gba n Kristi ami gyi-gyiyi nu, Shekwoyi kugya n tna laifi n tna ecigusa. <verse eid="1PE 1:19"/><verse number="20" style="v" sid="1PE 1:20"/>Shekwoyi ɓei kni wo tunyi n sapa to ai zhin anyin, ama n na anyipyei kmaknayi ye kwa ze anabarka n fya ba.<verse eid="1PE 1:20"/></para>
  <para style="p">
    <verse number="21" style="v" sid="1PE 1:21"/>Ntu cenu efye gaiciya ga nyi n Shekwoyi nu n wo ɓei la Kristi kala n efi, wa gawo mwa-mwa n jesun nyi. Nsaiye efye gaiciya ga n na wyetui ɓa bwa kpema n wo nu gmanyi. <verse eid="1PE 1:21"/><verse number="22" style="v" sid="1PE 1:22"/>Nsaiye fye ɓa mi fya ye n na zai n tuge ala fya bugba zhan ya n tukwo ye yi, n nuwun yi, esa n fye ɓei kpema Kristi wa gni fye nyi, ntucenu fye ku kpe lalei ge fye ku yelo n jei, n bugbai gmanyi.<verse eid="1PE 1:22"/></para>
  <para style="p">
    <verse number="23" style="v" sid="1PE 1:23"/>Ntuge fye n wye-wyeyi woi-woyi lo, fye to ɓei bwakwo n fya zakwoyi nun, ntuge wye-wyeyi n ɓa ɓei ga fye nyi kwo ɓa zo, woi-woyi deye ta shan zon, ntuge kwo gmi n Kristi nu - Shekwoyi Ɓeda wye-wyeyi n na za aba. <verse eid="1PE 1:23"/><verse number="24" style="v" sid="1PE 1:24"/>E, eya wye-wyeyi anyinya ɓa zo, she a gbe-gbe zhin ɓa bmi ɓa wo akawu nyi. Zanyikwoci latu bwa wu ngye ama-mawyi nu n ɓa bwa ɓa kaya nyi. <verse eid="1PE 1:24"/><verse number="25" style="v" sid="1PE 1:25"/>Ama Shekwoyi ɓeda ɓa gni-gni har nyalo-nyalo. Owo ɓeda ye nu zhin Nabari Manayi n na ɓei zhin fye kwo waʼazi nyi.<verse eid="1PE 1:25"/></para>
  <chapter eid="1PE 1"/>
  <chapter number="2" style="c" sid="1PE 2"/>
  <para style="s1">Shekwoyi Aza</para>
  <para style="p">
    <verse number="1" style="v" sid="1PE 2:1"/>Ntu cenu fye la nuwun gmiya n bugba. Fye to zhin aɓo n gye fye zhin aza manayi n munaficiyi gwo dna n mim, Fye ku tna-gaiciya ya, n eshei, n na za ɓedai n ɓa vun. <verse eid="1PE 2:1"/><verse number="2-3" style="v" pubnumber="2,3" sid="1PE 2:2-3"/> Nsaiye shi fye kpelo shi Dagayi ye fye nsunyi, fye ku ɓenukwoyi ya vinya, kwocedna, eshe, n na katai. Fye zhin atna fya mwa fi n fye gnigni, fyei zan madara zafun nya shi n bwi-ci yi, she oɓi zhin wa cibwi woi zan ɓeɓe shin nyi. <verse eid="1PE 2:2-3"/><verse number="4" style="v" sid="1PE 2:4"/>Fye ɓe Kristi aba, owo nu zhin Nyakun shishiyi Apma nya n Shekwoyi mi nya tu nyi. Koda shike aza la wo ciwyegba wo na pmailo n latui njesun n Shekwoyi aba n wa kni wo tu naza she nyi.<verse eid="1PE 2:4"/></para>
  <para style="p">
    <verse number="5" style="v" sid="1PE 2:5"/>Nsaiye fye ku ze akuta awyewyeyi, Shekwoyi wa zhin apma cei wa mi nyakun, kniyi du lo ɓoʼa? Fye ɓe Wa ba, (ofye n fye ku zhin anya go-go yi nwa ba ntu Yesu Kristi ɓo nyi,) fya ga wo anya n ɓa dawo. <verse eid="1PE 2:5"/><verse number="6" style="v" sid="1PE 2:6"/>Shi littafi ada, “Shawye, mi tnu n Kristi yi wa ze kuta kni-kniyi nyakun-bwakonu nya omi ikklisiya nya, mi ta dna aza vinyikwo n ɓa kpema won.”<verse eid="1PE 2:6"/></para>
  <para style="p">
    <verse number="7" style="v" sid="1PE 2:7"/>E, wo n latu yi lo n fya ba n fye ku gaiciya ga nyi, n na zaba n ɓa la wa ɓo na nyi, To, “Kuta ho n na a nyakunmiyi la kwa ɓo nanyi, kwo la ze kuta nyakun-bwakonu nya nkwo du n mwa-mwa n na pmai dna nyakun mi nyi.” <verse eid="1PE 2:7"/><verse number="8" style="v" sid="1PE 2:8"/>Littafi a je ci ge, “Wo zhin kuta bonyi-ce nya nu n na zaho aba. Apma n kwo ɓei zhin ɓa miya.” Ɓa ɓei kni a bonyi ntuge ɓata ye ɓa wo Shekwoyi Ɓeda, kwo ɓa vi wo ɓeyem, ntu cenu tata ye mimiya nya, ɓei vi ɓa.<verse eid="1PE 2:8"/></para>
  <para style="p">
    <verse number="9" style="v" sid="1PE 2:9"/>Ama fye to wulo lonun, ntuge Shekwoyi la fye kni n wohin yi, fye zhin Esu a pirist nu, fye gyi-gyiyi lo n bmiya, fye zhin Shekwoyi anyanu, aɓeye vinya ntu ge fya wu aza shi Shekwoyi wa yi fye n wyegmaa mi woi lo fye fi n wo buzangna ɓewowoyi nya. <verse eid="1PE 2:9"/><verse number="10" style="v" sid="1PE 2:10"/>Nsapai fye to ɓei zhin nyaho nun, nsaiye fye zhin Shekwoyi anya nu, nsapai fye to ɓei kpe Shekwoyi alheri ye n mwan, nsaiye okwo nu la fya wye-wyeyi shando.<verse eid="1PE 2:10"/></para>
  <para style="p">
    <verse number="11" style="v" sid="1PE 2:11"/>Oma zaje, fye zhin azhiɓeyi nu ya. Shikwonyi ofya yi hin-hin lo n ʼshe mi nu, mi gyi fye wye fya bui anyi dada nukwoyi ye nya si, ɓa to zhin ofye nun, ntuge ɓa sunkun n ʼfya wye-wyeyi.<verse eid="1PE 2:11"/></para>
  <para style="p">
    <verse number="12" style="v" sid="1PE 2:12"/>Fye zhin peceiye shi fye sase n fya knuzhiyi n ɓa zhin atnaviyi nyi, ntuge ɓa gye fye ngye aɓo nukwoyi zhin yi, shi ɓa gye fye ɓemana ɓa ɓei ci Shekwoyi ntu fya tnu-tnu manayi ɓo esa n Kristi ɓa jezeɓe cei. <verse eid="1PE 2:12"/><verse number="13" style="v" sid="1PE 2:13"/>Ntu Dagayi ɓo, fye vi gwannati doka doho-dohoyi ɓo kwo esu anya nu ngye ekni tukwoda. <verse eid="1PE 2:13"/><verse number="14" style="v" sid="1PE 2:14"/>N esu abmazhinyi yi, ntuge wa tnu n ɓai ɓata abenukwoi zhinyi yi nu, ɓa ci aza n ɓa zhi ɓemanai ce.<verse eid="1PE 2:14"/></para>
  <para style="p">
    <verse number="15" style="v" sid="1PE 2:15"/>Shekwoyi nufi nu efya sese manayi ɓa kun aza gbe n ɓa ci Nabari Manayi aɓenya to ɓai kpe oɓoye n kwo ɓa mi kwa zhin ɓa nyim, ntuge ɓa to shin kwo iko towom. <verse eid="1PE 2:15"/><verse number="16" style="v" sid="1PE 2:16"/>Fye ku pwo owa, ama kwo to wu nu ge fye zhin ɓenukwoyim, fye sase n gye aza nɓa ku pwo, ɓa zhin Shekwoyi ɓeye nu gmanyi n saho-sahoi yi.<verse eid="1PE 2:16"/></para>
  <para style="p">
    <verse number="17" style="v" sid="1PE 2:17"/>Ga zaho-zahoi mwa-mwa, Ye n na Yesu-viyi yi nbwaho-bwahoi vinya, wo Shekwoyi dna, ha ga gwamnati mwa-mwa.<verse eid="1PE 2:17"/></para>
  <para style="p">
    <verse number="18" style="v" sid="1PE 2:18"/>Afyenu, fye ga fya dagayi mwamwa fya zhin oɓo ɓa gna fye vinya to ge sai ɓai nsunsun gyei nu kwo ye-yem, ama kwo ɓai zhin aza nukwoyi nu. <verse eid="1PE 2:18"/><verse number="19" style="v" sid="1PE 2:19"/>Fye zhin Shekwoyi godiya n na ga fye wahala ntu ɓemanai zhin ɓo. <verse eid="1PE 2:19"/><verse number="20" style="v" sid="1PE 2:20"/>Gaiciya, gyiba to lon, n na ga fye wahala ntu ɓe nukwoyi zhin ɓom, ama n fya zhin ɓemanayi fya sin wahala ntu ce har fya zhin hakuri dna n na zhin-hi mi, kwo zhin kwa da Shekwoyi n mwa.<verse eid="1PE 2:20"/></para>
  <para style="p">
    <verse number="21" style="v" sid="1PE 2:21"/>Wahala ye pya dna lo n tnu-tnu mi n Shekwoyi wa ga fye. Kristi nwo ɓei sin wahala n fye ɓo nyi, wonu zhin fye e-fye, fye vi wa pita ʼbwi. <verse eid="1PE 2:21"/><verse number="22" style="v" sid="1PE 2:22"/>Wo to ɓei zhin laifim, to wa ca katam. <verse eid="1PE 2:22"/><verse number="23" style="v" sid="1PE 2:23"/>A kni wo akmi, to wa gba akmi tam, esa na ɓei gawo wahala wo to ɓei kun akalam, ama wa wohin fa dna n Shekwoyi akun n wo da owa ntna awyekwo nyi. <verse eid="1PE 2:23"/><verse number="24" style="v" sid="1PE 2:24"/>Wonu ɓei la eyi alaifi kaya n wohin nayi, esa n wo ɓei fi tu n zundu nyi, n na bai ya ze afifiyi n laifi aba, ya se ase gyi-gyi-yi nsayi. Ntuge ntu wo aci ɓonu yi-i bwa kagna. <verse eid="1PE 2:24"/><verse number="25" style="v" sid="1PE 2:25"/>Ngye akni fye ɓei ku bwi Shekwoyi zokwo, ama nsaiye fye la jezeɓe da fye ʼkniknayi ofye awye-wyeyi guyi n wo gu fye n nanya kasayi nyi.<verse eid="1PE 2:25"/></para>
  <chapter eid="1PE 2"/>
  <chapter number="3" style="c" sid="1PE 3"/>
  <para style="s1">Awyidna Ntu Puwa Agmada Ɓo</para>
  <para style="p">
    <verse number="1-2" style="v" pubnumber="1,2" sid="1PE 3:1-2"/> Anyikwoza, fye vi fyaɓa ɓo, n nabai kwo to ɓai kna tnubua n Dagayi ɓeda nfye gnaɓa nyin, ɓa ye abui ntu fye ɓovi ɓo n hali manayi. Ofye hali manai ɓa gna ɓeda nɓai afa ɓeda n ʼgbeyi.<verse eid="1PE 3:1-2"/></para>
  <para style="p">
    <verse number="3" style="v" sid="1PE 3:3"/>Fye to gye fya huwan n bmiya-bmiya yi n kwo ɓe ntu nyigun zhin; ɓo, n na kaya nabmiyai anyi nya yin ko aje manayi, kwo tukwokni manayin. <verse eid="1PE 3:3"/><verse number="4" style="v" sid="1PE 3:4"/>Ama fye ku bmiya n mi nfye abugba mi, n bmiya-bmiya yi n kwo mwasa dna n zafun, konu zhin nya manayi n Shekwoyi abye. <verse eid="1PE 3:4"/><verse number="5" style="v" sid="1PE 3:5"/>Ntuge anyikwoza agyi-gyiyi sapa-nya, nɓa ɓei na wyetu yi n Shekwoyi aba nyi, ɓei zhin ɓahin nyigun lainu–ɓa ku ze oɓa ʼɓa ɓeda-viyi. <verse eid="1PE 3:5"/><verse number="6" style="v" sid="1PE 3:6"/>Fye la dogbe n Saratu yi. Wo ɓei vi wo ɓa Ibrahim ɓo, wo gawo mwa-mwa ntuge wonu ɓei zhin puwa tukwoda, har woi yiwo ge, “Omi dagayi.” Fye vi owo fye, fya zhin oɓo manai ngye wo, ntuge efyenu zhin wa nyigun n saiye; oɓo edna nya ta shan shi nfya byem (ko misali ge fye ɓa wun ofyaɓa bugba yam.)<verse eid="1PE 3:6"/></para>
  <para style="p">
    <verse number="7" style="v" sid="1PE 3:7"/>Ofye aɓa, fye zhin peceiye nfye anyikwoyi fye zhin nubo n ɓa bukatayi, fyei gaɓa mwa-mwa ngye aza nɓa to n kalayin, pa ge oho nho nyikwoyi, fye kun Shekwoyi anabarka gwonu, ntu cenu, n ho to zhin wo shikwo kuncen, ata wo fye aduwam.<verse eid="1PE 3:7"/></para>
  <para style="p">
    <verse number="8" style="v" sid="1PE 3:8"/>Nsaiye ɓeda ye kwo ɓe fye abanu vinya. Fyeku ze ngye puwa yakwo ɓai dagma, fyei gye aje sun-sun fyei ye najei n bugba manayi n tukwo-gba yi. <verse eid="1PE 3:8"/><verse number="9" style="v" sid="1PE 3:9"/>Fye to gba ɓenukwoi ta n ɓenukwoyi yin. To gba aza ta n ɓa da ɓeda nukwoi tu n fye tukwon. Ama zhin aduwa Shekwoyi wa bmaɓa zhin, ntuge kwo bmiya ya zhin aza alheri, Shekwoyi ɓa tuyi anabarka ntu ce.<verse eid="1PE 3:9"/></para>
  <para style="p">
    <verse number="10" style="v" sid="1PE 3:10"/>Nho cei pma ha bwa agmada, ha gye anyipyei manai jesun, to laho nyitala wanshi, ha gu ho gbe n na katace. <verse eid="1PE 3:10"/><verse number="11" style="v" sid="1PE 3:11"/>La bui ɓenukwoi si ha zhin ɓemanai. Zan bugbafu shin kwo hoi ɓa nyakwo na sipitai nu, ha vi ko dei-dei. <verse eid="1PE 3:11"/><verse number="12" style="v" sid="1PE 3:12"/>Ntuge Dagayi shiwo aɓi awyelo, woi wo oɓa aduwa njesun. Ama Dagayi awyeba gyi minagyi nnaza yi n ɓa zhin ɓenukwoyi.<verse eid="1PE 3:12"/></para>
  <para style="p">
    <verse number="13" style="v" sid="1PE 3:13"/>Nshinsun-sun zaho tolo n wo ɓa zhin fye ɓenukwoyi n tu ge fye zhin ɓemanayim. <verse eid="1PE 3:13"/><verse number="14" style="v" sid="1PE 3:14"/>Ama kwo kola ze ge fye ɓa sin wahala ntu befyece zhin ɓo, anabarkada nu fyei. Fye to wo ɓa dnam, to efya bugba kukalam. <verse eid="1PE 3:14"/><verse number="15" style="v" sid="1PE 3:15"/>La Kristi shi nho bugba mi n gyi-gyi-yi ngye Dagayi. N zaha nyaɓo nko zhin hoi kpema wo lonu, ha gni n shiri yi zhin n saho-sahoi yi ha gna wo dna na tna n mwa-mwa gai ɓe.<verse eid="1PE 3:15"/></para>
  <para style="p">
    <verse number="16" style="v" sid="1PE 3:16"/>Fye zhin oɓo kwo bmiya, n naza daɓo tu fye tukwo, ɓai yi fye n naye nukwoi yi she fye vi Yesu, vinyikwo a woɓa ntu ɓa ɓeda nukwoi ɓo. <verse eid="1PE 3:16"/><verse number="17" style="v" sid="1PE 3:17"/>Pa, n Shekwoyi cei pma fya sin wahala, kwo gna bmiya oza sin wahala ntu ɓemanai zhin ɓo, afa wahala sin ntu ɓenukwoi zhin ɓo.<verse eid="1PE 3:17"/></para>
  <para style="s1">Apma Azhigye Nya</para>
  <para style="p">
    <verse number="18" style="v" sid="1PE 3:18"/>Kristi ɓei ku wahala sin, wo ɓei fi bwa zungmanyi ntu eyi vinya alaifi ɓo. Koda-yake owo wohin tukwo wo to ɓei n laifiyi kwo gmanyi n, nnabai wa ɓe yi n Shekwoyi aba n tna Benukwoi. Koda-yake owo nayi ɓolafi, owo zafun ye n wye-wyeyi lo. <verse eid="1PE 3:18"/><verse number="19" style="v" sid="1PE 3:19"/>Dna n zafun ye nu n wo ɓei lo a zafun aba nɓa fi n kurkuku, wa zhin ɓa waʼazi — <verse eid="1PE 3:19"/><verse number="20" style="v" sid="1PE 3:20"/>a zafun aza nya nu tunyi dna n Nuhu anyipyei, n ɓa to ɓei wo Shekwoyi nyin ko da yake wo ɓela pmi ɓa dna bugbabwa esa n Nuhu ɓei ji eya nyi. Ama aza ngun nyimwa-nyimwa nu ɓei bwa pwo, to ɓa bwi nuwan yakwo yim. <verse eid="1PE 3:20"/><verse number="21" style="v" sid="1PE 3:21"/>(Nlonu batisma zhin dogbe, dna n batisma, yi wu ge alayi gni n efi n bwi-bwi yi dna n Kristi kalala n vingwo; to ntuge ala nayi cegye shinya n, ama ntuge dna n batisma zhin, yi pmi awye wu Shekwoyi nu, yi ɓa wo wa zhan ya bugba ya n laifi.) <verse eid="1PE 3:21"/><verse number="22" style="v" sid="1PE 3:22"/>Nsaiye Kristi dnalo n ʼshe, n sase tu n mwa, mwa aba n Shekwoyi bwai-zhe-bwa, amalaika, n na iko yi n ʼshe mi ɓa yazhi lo n wa bye ɓai vi wo ɓeda.<verse eid="1PE 3:22"/></para>
  <chapter eid="1PE 3"/>
  <chapter number="4" style="c" sid="1PE 4"/>
  <para style="p">
    <verse number="1" style="v" sid="1PE 4:1"/>Shikonyi Kristi ɓei ku wahala sin wa dna n na zhin gye, fye ku wo bugba pya fi, fya ku zhi n shiriyi fya sin wahala ce. Ntuge fye pa ge, esa n nayi kwa sin wahala laifi kala kwa gba. <verse eid="1PE 4:1"/><verse number="2" style="v" sid="1PE 4:2"/>Fye ta shan asese fyei vi aɓepwawo nayi nyam, ama aɓa wo fye pwa ngye fye zhin Shekwoyi ɓeye nu. <verse eid="1PE 4:2"/><verse number="3" style="v" sid="1PE 4:3"/>Aɓo anukwoyi ye ku fye kun, n fye ɓei zhin fyei zhin n sapa, n na a tna Shekwoyi yekpei zhin ɓa dagma fi n ɓa nyi, ajesin ajeshin, shakpe, jesin, awye-fan kasa ngye a nyacei shangba, n na ɓenukwoi aje yi.<verse eid="1PE 4:3"/></para>
  <para style="p">
    <verse number="4" style="v" sid="1PE 4:4"/>Ai ceɓa wo of ye nugundo kwokwoi, shi fye to ye-yelo fya zhin aɓo nukwoi n gnisun ɓai, shi fye ɓei zhin fyei shin zhin nyim, ntucenu, ɓa ɓa mafye san ɓai kpe fya gye. <verse eid="1PE 4:4"/><verse number="5" style="v" sid="1PE 4:5"/>Ama fye pa ge tilas ɓa zhi n Wadayi vinya abye, awye-wyeyi da n na zafi yi, aɓei taɓa ngye shi ɓa sase wu. <verse eid="1PE 4:5"/><verse number="6" style="v" sid="1PE 4:6"/>Ntucenu a zhin azafi Nabari Manayi waʼazi n nuwan ɓei wan ɓa nyi, ntuge koda-yake aɓei taɓa nayi n efiyi ɓa mi ɓa sase fi nɓa azafun ngye Shekwoyi.<verse eid="1PE 4:6"/></para>
  <para style="s1">Yeye Pui Alaifi Anya Nmwa.</para>
  <para style="p">
    <verse number="7" style="v" sid="1PE 4:7"/>Anyi zo ɓelo esa fyewyi, ntucenu fye lace, fya zhin aduwa nubo cici. <verse eid="1PE 4:7"/><verse number="8" style="v" sid="1PE 4:8"/>Nya kwo du vinya, fye gyi abye fyei wu aje ye-ye dnagmai ntuge yeye zhin kwa pui alaifi nya mwa begye. <verse eid="1PE 4:8"/><verse number="9" style="v" sid="1PE 4:9"/>Fye ye n najei, fyei gaza nyagyi n na gyewanba yi, nɓa filo n ʼsan ntna awyice.<verse eid="1PE 4:9"/></para>
  <para style="p">
    <verse number="10" style="v" sid="1PE 4:10"/>Shekwoyi la aɓozhin-zhinyi ga zaho-zahoi n, fyemi, fye zhin apma ɓai, ntu naza bmazhin ɓo, fye ce Shekwoyi anabarka ga azaje nwo ga fye nyi. <verse eid="1PE 4:10"/><verse number="11" style="v" sid="1PE 4:11"/>Ala ho yi ha zhin waʼazi? To zhin waʼazi ngye Shekwoyi nu daɓo nho ʼgbe yi. Ayiho ha bma aza zhin nu? Zhin kwo n kalayi vinya n Shekwoyi wa gaho, n nabai a la Shekwoyi tu dna n Yesu Kristi, mwa-mwa n ikoyi owo nya nu har nyalonyalo. Amin.<verse eid="1PE 4:11"/></para>
  <para style="p">
    <verse number="12" style="v" sid="1PE 4:12"/>Oma nugundo, ceto wofye fye ya sin wahala napyei n na bye deyen, ntuge oɓo woyi honu toye kwa bwa fyen. <verse eid="1PE 4:12"/><verse number="13" style="v" sid="1PE 4:13"/>Ama ada fye dada nu ntuge awahalaye ɓa ze fye gmanyi n Kristi yi dna n wo wahala, n na vun fye ɓei bwa agmada yakwo dna nwo latu n kwo ɓelo nyi.<verse eid="1PE 4:13"/></para>
  <para style="p">
    <verse number="14" style="v" sid="1PE 4:14"/>Fye dagma n na kni fye akmi ai tu fye ʼkni she fye vi Yesu, ntuge n kwa bwa fye lonu Shekwoyi Zafun ɓa ɓe fye aba n mwa-mwa yakwoyi. <verse eid="1PE 4:14"/><verse number="15" style="v" sid="1PE 4:15"/>Fye to ye mawo fye wahala sin ɓo ntuge fya wu oza kwo fya wyi ʼvim, kwo ɓenukwoi zhin, kwo ge fye laɓa fyei fi azaɓo abwam. <verse eid="1PE 4:15"/><verse number="16" style="v" sid="1PE 4:16"/>Ama kwo to zhin vinyiko ɓonu oza sin wahala she wo vi Yesun, ci Shekwoyi she ho zhin Yesu nya nu, har ai yi ho n wo ʼye latu nya yi. <verse eid="1PE 4:16"/><verse number="17" style="v" sid="1PE 4:17"/>Ntuge esalasi wada nya, tilas kwa ya n Shekwoyi aɓiyi nu. Tunda aɓa da a Yesu viyi owa, aza n ɓa to ga Dagayi gaiciya nyi ma, a ɓei ka zozo nɓai wuna? <verse eid="1PE 4:17"/><verse number="18" style="v" sid="1PE 4:18"/>N na a-ɓe-fyece-zhin-yi a pwo deca, atna Shekwoyi-viyi nna ɓenukwoyi zhin yi ma, aɓei papa agye ɓa da ma?<verse eid="1PE 4:18"/></para>
  <para style="p">
    <verse number="19" style="v" sid="1PE 4:19"/>Ntuce nu fye sin wahal a ntu Shekwoyi ɓeye zhin ɓo, gyi abye n ɓe-manai-zhin-yi, fya kpema Shekwoyi n wa zhin fye nyi, ntuge wota yafyen.<verse eid="1PE 4:19"/></para>
  <chapter eid="1PE 4"/>
  <chapter number="5" style="c" sid="1PE 5"/>
  <para style="s1">Ɓeda ga Abyeda</para>
  <para style="p">
    <verse number="1" style="v" sid="1PE 5:1"/>Nsaiye ofye a eklisiya tukwoda, omi n mihin mi zhin tukwoda nu, n ma wyei mʼɓei ku gye Kristi woi fi tu n zundu, n mihin mʼɓei bwa wo mwa-mwa, n wo latu yi esa n wa jeze ɓe cei, Oma tukwodaje, emi wyegyi nfya ba ge: <verse eid="1PE 5:1"/><verse number="2" style="v" sid="1PE 5:2"/>Fye ga Shekwoyi akni nyagyi, fyei shi ɓa bwa n bugbai gmanyi ntna wyice, to tu enya ɓo nfye ɓa bwa dna ko mim, ama ntuge awo fye pwa lo fya zhin Dagayi tnu-tnu. <verse eid="1PE 5:2"/><verse number="3" style="v" sid="1PE 5:3"/>Fye toku ze abegyi yin, ama fye ku ze e-fye n nakni ɓa mi ɓa vi. <verse eid="1PE 5:3"/><verse number="4" style="v" sid="1PE 5:4"/>Esa n Kniknayi tukwoda ɓei jeze ɓe fye ɓei gwo lowonyi nkwo bmiya-bmiya ta shando nyin.<verse eid="1PE 5:4"/></para>
  <para style="p">
    <verse number="5" style="v" sid="1PE 5:5"/>Ofye aɓi kasa, fye vi aza ɓeda n ɓa gyilo nfya bye. Ofye vinya fye zhin aje bauta dna tukwo gba, ntuge Shekwoyi tu aza anabarka nɓa gba ɓahin tukwo, ama wo zhin gaba n nazai n ɓa mwa ɓahin tukwo. <verse eid="1PE 5:5"/><verse number="6" style="v" sid="1PE 5:6"/>Nfya gba fyehin tukwo fi n Shekwoyi ikoda akun, wo ɓa ku fye wu n sayi nkwo wu dei-dei.<verse eid="1PE 5:6"/></para>
  <para style="p">
    <verse number="7" style="v" sid="1PE 5:7"/>Fye ku efya ɓesasa yakpe Wo vinya, ntuge wo pa fye ɓelo woi dna fye wye cici.<verse eid="1PE 5:7"/></para>
  <para style="p">
    <verse number="8" style="v" sid="1PE 5:8"/>Fye zhin peceiye fya ku zhigu, ntuge shetan, ofye nuwun-yi yakwo, wo zan laɓa ngye gaba mikunyi nu woi boh, woi ye oza n wo ɓa wan wa saya. <verse eid="1PE 5:8"/><verse number="9" style="v" sid="1PE 5:9"/>Lami-gni esa n wo aɓeda ho, lakpe ma Dagayi, ha pa ge a Yesu viyi-aje n na nyiye vinya ce, sin wahala lo n ho sin nyi.<verse eid="1PE 5:9"/></para>
  <para style="p">
    <verse number="10" style="v" sid="1PE 5:10"/>Esa n fya ku wahala sin esa fyewyi, eyi Shekwoyi, n wo nu-nuyi n sun-sun gyei dna n Kristi nyi, wo ɓa ga fye mwa-mwa nyalo-nyalo nya. Owo n wohin tukwo wo ɓaɓe wo ku fye, wa mi fye zhi, wa ze fye akala-da ndu sapa. <verse eid="1PE 5:10"/><verse number="11" style="v" sid="1PE 5:11"/>Iko zhin wonya nu har nyalo-nyalo. Amin.<verse eid="1PE 5:11"/></para>
  <para style="p">
    <verse number="12" style="v" sid="1PE 5:12"/>Mi ka fye wasikaye n Sivanus bmazhin yinu, n mi wyegye, wo zhin eyi zado gbenu-yi nu. Mi nna wyetu yi lo mi la bugba kala ga fye dna n wasikaye, ntuge mika seida gaiciya nya ga shi Shekwoyi tu anabarka wu. Nya ma gna fye dna ya nyi kwo kunce lo kwa bma fye zhin fya mi zhin dna wo ye-ye.<verse eid="1PE 5:12"/></para>
  <para style="p">
    <verse number="13" style="v" sid="1PE 5:13"/>Ikklisiya n kolo ya dna n Roma – kwo zhin fye mapuinu dna n Dagayi, - kwo tnu fye lo n kwo gnaɓiyi, n Markus yi ɓe emi nugun. <verse eid="1PE 5:13"/><verse number="14" style="v" sid="1PE 5:14"/>Fye dna aje bwa-do n na a Yesu viyi ye-ye yi. Bugba fu kwo kun-sun nfyei n fye zhin Kristi nya nyi.<verse eid="1PE 5:14"/></para>
  <chapter eid="1PE 5"/>
</usx>
