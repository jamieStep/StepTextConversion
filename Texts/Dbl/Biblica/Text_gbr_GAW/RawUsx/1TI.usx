<?xml version="1.0" encoding="UTF-8"?>
<usx version="3.0">
  <book code="1TI" style="id">- Alkawali Woiwoyi (Gbagyi New Testament)</book>
  <para style="rem">Copyright © 1997 by Biblica, Inc.®</para>
  <para style="h">TIMATAWUS I</para>
  <para style="toc1">Timatawus Kmisunyi</para>
  <para style="toc2">Timatawus I</para>
  <para style="toc3">Timatawus I</para>
  <para style="mt1">TIMATAWUS KMISUNYI</para>
  <para style="im">Ɓeda awyega Timatawus nya</para>
  <para style="im">Nyakayi–Bulus nu</para>
  <para style="im">Aba nwo ɓei dna–A ta kpe lon</para>
  <para style="im">Aye–A.D. 64</para>
  <para style="im">Aɓo nɓa kafi–Bulus ɓei la ga fi, wa ka wasika ye ga Timatawus nwo ɓei zhin Pasto dna ikkilisiya nyi. Nsahi a wahala ho ɓei la kuka ntu wuwu ɓo, n ikkilisiya aɓo ihin-zhin-yi, nkwo bwa shi yi, njesun shi kwo kunce a Yesu-viyi ɓa zan-zan. Bulus wa ka Timatawus woi wu wo shi wo ɓa zhin aɓo ɓa lo cewo. Njesun ge to Timatawus wa gmi bugba yam, ama wa zan-zan cewo ntu Shekwoyi latu ɓo. Wo n cei wu wo aza pya nna ɓa kni ntu ge ɓa ze a pasto nna tukwoda yi.</para>
  <para style="iot">Aɓo-tukwo:</para>
  <para style="io1">1. Pmagna tu nyawu nukwoyi ɓo <char style="ior"><ref loc="1TI 1:1-20">1:1-20</ref></char></para>
  <para style="io1">2. Wu-wu tu aduwa tukwo <char style="ior"><ref loc="1TI 2:1-15">2:1-15</ref></char></para>
  <para style="io1">3. Atukwoda kni-kni dna ikklisiya <char style="ior"><ref loc="1TI 3:1-16">3:1-16</ref></char></para>
  <para style="io1">4. Bugba kalaga dna tnu-tnu <char style="ior"><ref loc="1TI 4:1-5:25">4:1–5:25</ref></char></para>
  <para style="io1">5. Yesu-viyi tnu-tnu nɓei n Timatawus ɓa zhin <char style="ior"><ref loc="1TI 6:1-21">6:1-21</ref></char></para>
  <para style="imte1">Timatawus Kmisunyi</para>
  <chapter number="1" style="c" sid="1TI 1"/>
  <para style="p">
    <verse number="1" style="v" sid="1TI 1:1"/>Wasika ye kwo gmi n Bulus akun nu, Waʼazi zhin yi Yesu Kristi nya, n Shekwoyi eyi gniyi n Yesu Kristi eyi Dagayi–eyi awyetu.<verse eid="1TI 1:1"/></para>
  <para style="p">
    <verse number="2" style="v" sid="1TI 1:2"/>Kwoi lo Timatawus aba, Timatawus ɓei zhin ngye omi-ɓi nu dna n Dagayi. Fa Shekwoyi eyi Dada, N Yesu Kristi eyi Dagayi wa wu ho owo alheri n sun-sun gyei, wa ga ho bugba fu yakwo n ho bugba mi n ho nubo zhin yi.<verse eid="1TI 1:2"/></para>
  <para style="s1">Fye Na Abayi (Amalam) Katayi Ɓo</para>
  <para style="p">
    <verse number="3-4" style="v" pubnumber="3,4" sid="1TI 1:3-4"/> Shi mi ɓei da esa n mi ɓei lo Makidoniya nyi, la dna n Afisus ha zhin atna ha kma aza n ɓa wu nya akata nya nyi. Ku oɓa asita n ɓa abyetnuyi ce n ɓa nubo-zhinyi n ge a ɓa gni aza dna n na aɓe a desi n na malaikai ɓei sido n Shekwoyi abye n ɓato n na akpegnin bayin. Anubozhin n na aɓe mwi deye pya zhin ɓa la aɓena kala. Maimakon ɓa bma aza zhin ɓa gwo Shekwoyi shiri gaiciya ga nya. <verse eid="1TI 1:3-4"/><verse number="5" style="v" sid="1TI 1:5"/>Enya n kwo womi pwa lo kwonu ge a Yesu-viyi n ɓo vinya ɓa ku nu n ye-yei n kwo gmi n na bugba gyi-gyi-yi oɓa bemwi n gyi-gyi-yi, oɓa gaiciya ga kwa bwa kala.<verse eid="1TI 1:5"/></para>
  <para style="p">
    <verse number="6" style="v" sid="1TI 1:6"/>Ama a malami deye ɓa ku bwi zokwo, ɓai gyi ɓahin esa, ɓai na aɓo, ɓai daɓo n tna ce-ce. <verse eid="1TI 1:6"/><verse number="7" style="v" sid="1TI 1:7"/>Ɓa ye a kpe ɓaye nge Musa a wyidnayi wuyi, ama ɓa ta kpe ye lo kwo fyewyi enya n na awyidna ye wuyi n. <verse eid="1TI 1:7"/><verse number="8" style="v" sid="1TI 1:8"/>Awyidna ye bmiya lo, yi ya zhin apma n ɓai shi Shekwoyi ɓemwi nyi. <verse eid="1TI 1:8"/><verse number="9" style="v" sid="1TI 1:9"/>Ama ato zhin ɓa n yi ɓonu m, n Shekwoyi gni-gni yi n, ntu n na laifi da ɓonu n ɓata ye Shekwoyi nyi n, ɓa n na abugba kala kpenya yi, ɓai tu ekni, ɓai si nyasi, ɓai zhin gaba n ɓa dadayi, n ɓa ayai, aza wuyi. <verse eid="1TI 1:9"/><verse number="10-11" style="v" pubnumber="10,11" sid="1TI 1:10-11"/> E, awyidna ye a zhin ɓa ntuge ɓa wu a alaifi da nu, a cegye da aza tna gyi-gyi-yi, n azai n ɓa wangye n na azanugbayi, aɓi wanyi, akata ceyi n na azayi n ɓa zhin oɓo n kwo gni apapa n Shekwoyi anabarkada Nabari manayi, n mi zhin wo tnutnu yi nyi.<verse eid="1TI 1:10-11"/></para>
  <para style="p">
    <verse number="12" style="v" sid="1TI 1:12"/>Mi zhin Kristi Yesu eyi Dagayi godiya n mwa, shi wa kni mi ma zhin wo tnu-tnu yi, woi gami kala ma zhin wo ɓefyece. <verse eid="1TI 1:12"/><verse number="13" style="v" sid="1TI 1:13"/>Koda-yake mi ɓei zhin mi-i kpe Kristi eye agye, mi-i zan ɓa fazan, mi-i zhin ɓa ɓo n mi ɓa mi. Ama Shekwoyi wa gyemi sun-sun, gama mito ɓei kpe ɓe ye n mi zhin ntuge mito ɓei kpe Kristi ye n sayin. <verse eid="1TI 1:13"/><verse number="14" style="v" sid="1TI 1:14"/>O, eyi Dagayi, zhin alheri danu gama wa wumi shimi ɓa kpema wo, ma nu n Kristi Yesu yeyeyi. <verse eid="1TI 1:14"/><verse number="15" style="v" sid="1TI 1:15"/>Kwo zhin gaiciya nu, mi n cei pma lo aza vinya ɓa kpe ce ye, n ge Kristi Yesu wa ɓe anyi mi wa gni alaifi da, omi yi nu zhin oɓa esu. <verse eid="1TI 1:15"/><verse number="16" style="v" sid="1TI 1:16"/>Ama Shekwoyi wa gye mi sun-sun, n na bai Kristi Yesu wa zhin apma n miyi, wa wu shi wo zhin hakuri n na alaifi dayi, har n ɓa dnagmayi yi, n na abai, n ɓa ɓa kpe nge ɓa ɓa mi ɓabwa wye-wyeyi nyalo-nyalo nya. <verse eid="1TI 1:16"/><verse number="17" style="v" sid="1TI 1:17"/>Latu n mwamwayi ɓa zhin Shekwoyi nya nu nyalo-nyalo Amin. Wo nu zhin Esu esa vinya nya, n na ta gye won, woi ta shan fin, owonu zhin Shekwoyi gmanyi, n nunuyi n ɓeyekpeyi. Amin.<verse eid="1TI 1:17"/></para>
  <para style="p">
    <verse number="18" style="v" sid="1TI 1:18"/>Nsaiye, Timatawus, omi-ɓi, omi gbe ga nyi n ho aba. Sun okun n kalai Dagayi okun, shi Dagayi gna n na annabi egbe nge ho ɓa zhin nyi. <verse eid="1TI 1:18"/><verse number="19" style="v" sid="1TI 1:19"/>La gaiciya ga shi n kalai dna n Kristi ha anubo-zhin ze agyi-gyi-yi, ha zhin oɓo n kpe ge kwo zhin ɓemana nu. Gama azaho n la oɓa anubozhin zungna ɓai zhin oɓo n ɓa kpelo ge kwo to bmiya lon, kwo to zhin ɓe wo-woyi nu shi ɓa ya ɓa gaiciya ga dna n Kristi, ɓai la Shekwoyi eye aɓo na lo nun. <verse eid="1TI 1:19"/><verse number="20" style="v" sid="1TI 1:20"/>Himinayus n Iskandari yi ɓa zhin misali nu n kwo ɓei lami ze tilas ma gaɓa n Shetan akun wa ta ɓa, har esa n ɓa ɓa tumwi to ɓa zhin Kristi eye vinyikwo dna m.<verse eid="1TI 1:20"/></para>
  <chapter eid="1TI 1"/>
  <chapter number="2" style="c" sid="1TI 2"/>
  <para style="s1">Shi Yi Ɓa zhin Aduwa Nwu</para>
  <para style="p">
    <verse number="1" style="v" sid="1TI 2:1"/>Omi ɓeda nyi n ho aba, zhin aduwa n mwa ntu azaje ɓo, gyi Shekwoyi wye wa gye ɓa sun-sun. Zhin Shekwoyi godiya ntu nya ɓo nwo ɓa zhin ɓa nyi.<verse eid="1TI 2:1"/></para>
  <para style="p">
    <verse number="2" style="v" sid="1TI 2:2"/>Zhin aduwa ntu asu ɓo, na za yi n ɓa zhin a iko da vinya tu n yi eshe, kwo n ɓa n na tnu-tnu yakwoi shi, n na abai n yi ɓa sase n lafiyai, n bugba-fuyi, ya se ase manayi yi zhin nubo n Dagayi ɓo. <verse eid="1TI 2:2"/><verse number="3" style="v" sid="1TI 2:3"/>Deye bmiya lo, kwoi da eyi Dagayi bugba. <verse eid="1TI 2:3"/><verse number="4" style="v" sid="1TI 2:4"/>Gama wo ye aza vinya ɓa pwo, ɓa bwa gaiciya ye awyega. <verse eid="1TI 2:4"/><verse number="5" style="v" sid="1TI 2:5"/>Nge Shekwoyi gni n sepa gmanyi, aza vinya zhin n sepa gmanyi, n Kristi Yesu n wohin tukwo zanyikwoci n dna n ɓa tasin wa ɓe n bai n na aba gmanyi.<verse eid="1TI 2:5"/></para>
  <para style="p">
    <verse number="6" style="v" sid="1TI 2:6"/>Wa gawo wye-wyeyi ntu n na aza ɓo vinya. Ɓeda nyi n Shekwoyi wa tnu n cei dna n esa manayi n na lanyi. <verse eid="1TI 2:6"/><verse number="7" style="v" sid="1TI 2:7"/>Ai la mi kni gaiciya nu n mi da-ma zhin tnu-tnuyi n nabari da yi, Shekwoyi nya, ma wu gaiciya ye n na abyedo aba, ma wuɓa Shekwoyi shiri gni-gni nya dna n gaiciya ga. <verse eid="1TI 2:7"/><verse number="8" style="v" sid="1TI 2:8"/>Ntu cenu miye aza vinya ɓa zhin aduwa ɓai ku abwa a gyi-gyi-yi wu Shekwoyi n tna laifi, ntna minagyi, ntna nuwun. <verse eid="1TI 2:8"/><verse number="9-10" style="v" pubnumber="9,10" sid="1TI 2:9-10"/> Anyikwoza ce ɓaku ze lo nu, ɓaku ce pi ɓa zhin ɓo kwo bmiya, ɓai pa aje cewo. A Yesu-viyi anyikwo a kpeɓaye ntu n ɓa ɓemana zhin ɓo, to n zokwo shiɓa zhin ɓahin aba, kwo tukwo knin, kwo anya shi-shi, kwo aje anakwoyin. <verse eid="1TI 2:9-10"/><verse number="11" style="v" sid="1TI 2:11"/>Anyikwoza, ɓa kna tnubua ɓa tumwi peceiye n tukwo gbayi.<verse eid="1TI 2:11"/></para>
  <para style="p">
    <verse number="12" style="v" sid="1TI 2:12"/>Mita ye anyikwoza ɓa wunya kwo ɓa ze a tukwoda n na azanugbai tukwon. Ɓaku cepi n na aduwa nyakun n yezhi sa. <verse eid="1TI 2:12"/><verse number="13" style="v" sid="1TI 2:13"/>Ntu kniɓei ya? Ntuge Shekwoyi ɓei zhin Adamu nu nabye wa kma Hawawu zhin. <verse eid="1TI 2:13"/><verse number="14" style="v" sid="1TI 2:14"/>Shetan to ɓei dna Adamu nu kwocen, ama Hawawu nu, laifi kwa ɓe. <verse eid="1TI 2:14"/><verse number="15" style="v" sid="1TI 2:15"/>Ntu cenu Shekwoyi wa tnu anyikwoza n na azhinyi, esa n ɓa ma aɓi n cei, ama woɓa gniɓa wyewyeyi ɓai ya kpema wo, ɓai se ase pi-pi-pi, n bmiya ɓai ye n na azai.<verse eid="1TI 2:15"/></para>
  <chapter eid="1TI 2"/>
  <chapter number="3" style="c" sid="1TI 3"/>
  <para style="s1">Hali Tukwoda Nya</para>
  <para style="p">
    <verse number="1" style="v" sid="1TI 3:1"/>Ɓeda ye kwo zhin gaiciya nu nge ndei oza ye wa zhin pasto, wo ɓemwi manayi dnalo n bugba. <verse eid="1TI 3:1"/><verse number="2" style="v" sid="1TI 3:2"/>Gama tilas Pasto wa zhin oza manayi n na ta dawo ɓeda nukwoyi n, n nyikwoyi gmanyi. Woi zhin tnu-tnu n kalayi, woi zhin nubo, cewo n nu-nuyi n na aɓemana zhinyi. Wa bwa bugba bui a zhiɓeyi ɓai ya ɓe wo puwa, wa zhin malami manayi dna n Shekwoyi ɓeda. <verse eid="1TI 3:2"/><verse number="3" style="v" sid="1TI 3:3"/>Wo to zhin eje sin yin, kwo anya wu yin, amma wola ze hankali da, mi bwayi, to wa ze oza nu n wo ye agyiwyen. <verse eid="1TI 3:3"/><verse number="4" style="v" sid="1TI 3:4"/>Owo apuwa da ɓaku ze aza manayi, hankali da n na aɓiyi n ɓa vi ɓo n pye, n tna gnunu-gnunu dayi. <verse eid="1TI 3:4"/><verse number="5" style="v" sid="1TI 3:5"/>Gama ndei oza to mi n wo iyali bwashin, wo ɓa mi n wuna wa shi ikklisiya bwa vinya?<verse eid="1TI 3:5"/></para>
  <para style="p">
    <verse number="6" style="v" sid="1TI 3:6"/>Pasto tola ze Yesu viyi woi-woi n, kada wo zhin aɓekwo nge alawo kni n pye aɓekwo gyi n kakaya abye. (Shetan ɓei kaya lonu). <verse eid="1TI 3:6"/><verse number="7" style="v" sid="1TI 3:7"/>A tna viyi ɓa zhin wo seida manayi, n na bai Shetan ta piwo a gam n na ɓeda nukwoyi n wo tukwon, wa fa wo n tna gbebwa n wo ɓa wu owo akni zokwon.<verse eid="1TI 3:7"/></para>
  <para style="p">
    <verse number="8" style="v" sid="1TI 3:8"/>Abyeda, ɓaku ze aza manayi n gye a pasto. Ɓato ku ze aje sin yi yakwon, n na gyiwye ye yin. <verse eid="1TI 3:8"/><verse number="9" style="v" sid="1TI 3:9"/>Ɓaku ze aza gaiciya da, ɓai vi Kristi n bugbai gmanyi, n wo zhin yi gaiciya ga tukwo nyi. <verse eid="1TI 3:9"/><verse number="10" style="v" sid="1TI 3:10"/>Kafin a gaɓa abye, aku tnu-tnu gaɓa n ikklisiya amwiɓa gye n ɓa haliyi, n kpe zhinyi, n ɓa ɓa zhin bmiya, ami a kniɓa ɓa ze abyeda.<verse eid="1TI 3:10"/></para>
  <para style="p">
    <verse number="11" style="v" sid="1TI 3:11"/>Oɓa anyikwo ɓaku ɓahin wan shi to ge a jesin yakwo yin, to ge a ɓo shanyi n, ama a gaiciya da dna na aɓo vinya n ɓa zhin. <verse eid="1TI 3:11"/><verse number="12" style="v" sid="1TI 3:12"/>Byeda wa bwasun n nyikwoyi gmanyi, n na aɓi aɓo viyi ɓai dagma n na ajei. <verse eid="1TI 3:12"/><verse number="13" style="v" sid="1TI 3:13"/>A byeda n ɓa zhin tnu-tnu n bmiya aza ɓa gaɓa mwa-mwa, njesun ɓa ɓa bwa bugba kala n Dagayi abye dna n gaiciya ga.<verse eid="1TI 3:13"/></para>
  <para style="p">
    <verse number="14" style="v" sid="1TI 3:14"/>Mika aɓo deye gaho, koda-yake mi n na awyetu yi lo miɓa be ho aba esa fyewyi. <verse eid="1TI 3:14"/><verse number="15" style="v" sid="1TI 3:15"/>N na bai n mi to ɓe n pyen ha kpe a za pya ye n ho ɓa kni, ɓa zhin a tukwoda fi n ikklisiya, Shekwoyi wye-wyeyi da nya, n ɓa fi ɓai shi Shekwoyi gaiciya ɓai la kwo tu nyi.<verse eid="1TI 3:15"/></para>
  <para style="p">
    <verse number="16" style="v" sid="1TI 3:16"/>Kwo zhin gaiciya nu asese manayi dna n Shekwoyi, kwo to zhin oɓo fafayi nun, amma amsa lo n Kristi, n wa ze zanyikwoci wa ɓe anyi, a gye wo n gyi-gyi n tna laifi dna n wo Zafun, amalaika ɓa zhin wo bauta, a zhin wo waʼazi n anyi vinya, aza gwowo n na aba vinya laɓa, a gwo wo njesun wo lo eshemi.<verse eid="1TI 3:16"/></para>
  <chapter eid="1TI 3"/>
  <chapter number="4" style="c" sid="1TI 4"/>
  <para style="s1">Wu-Wu Nukwoyi</para>
  <para style="p">
    <verse number="1" style="v" sid="1TI 4:1"/>A Zafun Gyi-gyi-yi gnayi pei-pei n ge dna n sa pmaknayi azaho n ɓafi n ikklisiya ɓa ɓei na Kristi aɓo, ɓai vi a malami n ɓa lo tnu-tnu n Shetan ɓeye yi. <verse eid="1TI 4:1"/><verse number="2" style="v" sid="1TI 4:2"/>A malami ye ɓa ce akata n bugbai gmanyi, har oɓa Zafun nubo zhin nya to kwoi ceɓa ɓepan. <verse eid="1TI 4:2"/><verse number="3" style="v" sid="1TI 4:3"/>Ɓa ɓei ci ge kwo to bmiya a pa mulan, kwo to bmiya a gyi abun, koda-yake Shekwoyi wa ga anya gye vinya, n na Yesu viyi abanu ɓa gyi ɓa n bugba bui-bui ɓai zhin godiya. <verse eid="1TI 4:3"/><verse number="4" style="v" sid="1TI 4:4"/>Gama anya vinya n Shekwoyi wa zhin ɓa bmiya, yi ɓa mi ya gyi ɓa n bugbai gmanyi yi zhin godiya. <verse eid="1TI 4:4"/><verse number="5" style="v" sid="1TI 4:5"/>Ndei ya nya Shekwoyi wa tu kwo anabarka, gama aze kwo manayi n Shekwoyi ɓeda yi n aduwa yi nu.<verse eid="1TI 4:5"/></para>
  <para style="p">
    <verse number="6" style="v" sid="1TI 4:6"/>Nha zhin azaje bayani ye pya, ho nu ho tnu-tnu nu n gye Pasto, n wo n nuboi fu n gaiciya gai n nyawu gaiciya nya yi n ho vi nyi.<verse eid="1TI 4:6"/></para>
  <para style="p">
    <verse number="7" style="v" sid="1TI 4:7"/>To wun esaya hoi naɓo tu n aɓo nɓa to tukwoi n, kwo aɓeda a tna cei, gyi esa n ho kalayi tu aɓo nu nɓa ɓa zhin ho ha mwa dna n Zafun. <verse eid="1TI 4:7"/><verse number="8" style="v" sid="1TI 4:8"/>Nayi tnu-tnu n bmiya, amma Zafun tnu-tnu n du, kwoi bmaho zhin n nya n ho zhin. Ntu cenu tumwi ha ze Yesu viyi manayi, kwo ta bmaho zhin dna anyi ye nu gmanyin, ama har n doi n kwo ye ɓe-ɓelo. <verse eid="1TI 4:8"/><verse number="9-10" style="v" pubnumber="9,10" sid="1TI 4:9-10"/> Gaiciya nu nyi kwo bmiya lo ozahozahoi wa gwo kwo. Yi zhin tnu-tnu n mwa, yi sin wahala n mwa, ntuge aza ɓa ga kwo gaiciya. Gama eyi awyetu lo n Shekwoyi wye-wyeyi da nu, n wa fi ntu na za ɓo vinya nyi tun baga aza nɓa la wo gni-gni gwo.<verse eid="1TI 4:9-10"/></para>
  <para style="p">
    <verse number="11" style="v" sid="1TI 4:11"/>Wu anya ye vinya ha tabata aza tu ɓa mwi lo dei-dei. <verse eid="1TI 4:11"/><verse number="12" style="v" sid="1TI 4:12"/>To ye zaho wa ci ho wyegba ntu ge hoye zhin ɓinuyin. La ze ɓa ɓemwi-tu nya. Fa ɓa vi ho nya wu n ho ase-sei, la ze ɓa efye dna n yeye, nho gaiciya gayi, nho aɓonubazhin manayi. <verse eid="1TI 4:12"/><verse number="13" style="v" sid="1TI 4:13"/>Sai mila ɓe, ba Shekwoyi ɓeda hoi zhin kwo bayani ga ikklisiya, zhin Shekwoyi ɓeda waʼazi.<verse eid="1TI 4:13"/></para>
  <para style="s1">Zhin Apma Nho Nyaga Yi</para>
  <para style="p">
    <verse number="14" style="v" sid="1TI 4:14"/>Zhin apma n ho kpezhinyi, n Shekwoyi wa gaho dna n wo anabi esa n na ikklisiya tukwo da ɓei kpe ho abwa n tukwonyi. <verse eid="1TI 4:14"/><verse number="15" style="v" sid="1TI 4:15"/>Zhin apma n ho nyaga yi, la hohin ga n tnu-tnu ye, n na abai aza gye ho abye gyi. <verse eid="1TI 4:15"/><verse number="16" style="v" sid="1TI 4:16"/>Zhin peceiye n na aɓei n ho zhin, n ho anubo zhin yi n jesun. La kpema n ɓo n kwo zhin gaiciya, Shekwoyi ɓa tuho anabarka, wa zhin apma n hoi ha bma azaje zhin.<verse eid="1TI 4:16"/></para>
  <chapter eid="1TI 4"/>
  <chapter number="5" style="c" sid="1TI 5"/>
  <para style="p">
    <verse number="1" style="v" sid="1TI 5:1"/>To daɓo n minagyi yi n zayi n wo kwo hon, ama daɓo n woi peceiye ngye oho dada, da ɓo n na za nawyi yi ngye oho azaje ye-ye yi. <verse eid="1TI 5:1"/><verse number="2" style="v" sid="1TI 5:2"/>Zhin anyikwoza anyigbakwoyi ɓo ngye oho aya, aɓi anyikwoyi n gye oho amapui, hoi zhin nubo manayi n ɓa tukwo.<verse eid="1TI 5:2"/></para>
  <para style="p">
    <verse number="3" style="v" sid="1TI 5:3"/>Ikklisiya kwo shi anyikwoza bwa n oɓa aɓa n kufi, ndei ɓato n zayi lo n wo ɓa zhin. <verse eid="1TI 5:3"/><verse number="4" style="v" sid="1TI 5:4"/>Ama ngye ɓa n na ɓiyi lo kwo ayawyi, oɓanu ɓa bma ɓa zhin, gama kwo bmiya ɓemana zhin kwa ya na api nu. Hoi bma a zakwoyi awyekwoyi zhin. Ɓo nu n kwo da Shekwoyi n mwa.<verse eid="1TI 5:4"/></para>
  <para style="p">
    <verse number="5" style="v" sid="1TI 5:5"/>Ikklisiya kwo bma a nyigbai zhin n ɓato n nyahoi n, ɓai to na zayi lon, ndei ɓa kmi awye shi Shekwoyi ɓai zhin aduwa n esai vinya. <verse eid="1TI 5:5"/><verse number="6" style="v" sid="1TI 5:6"/>Ama to ge ɓai gyi esa, ɓai zan laɓa, ɓai zhin agnagbain, kwo ɓai da aza ɓon, ɓai zan anyi gmada shin ga ɓahin, n lonu ɓai wu ɓahin wyewyeyi n. <verse eid="1TI 5:6"/><verse number="7" style="v" sid="1TI 5:7"/>Deye kwo la ze ofye ikklisiya wyidna n na bai aviyi ɓa kpe, ɓa zhin oɓo n kwo bmiya.<verse eid="1TI 5:7"/></para>
  <para style="p">
    <verse number="8" style="v" sid="1TI 5:8"/>Ama oza n wo to kula n wo azai esa n ɓa gyi san, tun baga aza n ɓa fi n oza puwan, woto n iko yi lo wa ci ge wo zhin Yesu viyi nun. Oza deye pya wo du tna viyi lo n nukwoyi.<verse eid="1TI 5:8"/></para>
  <para style="p">
    <verse number="9" style="v" sid="1TI 5:9"/>Nyigbayi n wo cei pma pma wa ze ikklisiya tnu-tnu-yi, wo to kasa n na aye shitnayi n, woi bwa mula pa bwa zun gmanyi. <verse eid="1TI 5:9"/><verse number="10" style="v" sid="1TI 5:10"/>Azai dawo ɓeda manayi ntu n wo atnu-tnu manayi ɓo n wo ku zhin, woku owo aɓi shi n bmiya? Woku ɓemana zhin a zhiɓei n na a Yesu viyi ajeyi? Wo ku bma a nyasan yi zhin n na bugba wunyi? Wo n cei pma n sai vinya wa zhin ɓemana?<verse eid="1TI 5:10"/></para>
  <para style="p">
    <verse number="11" style="v" sid="1TI 5:11"/>Anyigbai n ɓa to kon, ɓato filo n ɓon, gama esa fyewyi sai ɓa pa mula n jesun ɓa na ɓa alkawali ɓo n ɓa zhin Kristi nyi. <verse eid="1TI 5:11"/><verse number="12" style="v" sid="1TI 5:12"/>Ntuce nu ɓaku zunkni ntuge ɓato shi ɓa alkawali kmisunyi bwan. <verse eid="1TI 5:12"/><verse number="13" style="v" sid="1TI 5:13"/>Nko avun, kwoi wulo ɓa wo bwato, ɓa gyi esa ɓai laɓa ɓai vi apuwa, ɓai zhin agnagbai, ɓai fi aza aɓo abwa. <verse eid="1TI 5:13"/><verse number="14" style="v" sid="1TI 5:14"/>Ntu cenu mi gye kwo bmiya lo anyigbayi a nawyi ɓa senu njesun, ɓa ma aɓi ɓa shi ɓahin puwa, n lonu ata da ɓeda nukwoyi tu ɓa tukwon. <verse eid="1TI 5:14"/><verse number="15" style="v" sid="1TI 5:15"/>Gama edna wo milo azaho n ɓami ɓala awye pmiya n ikklisiya, shetan n la ɓa dna kwoce.<verse eid="1TI 5:15"/></para>
  <para style="p">
    <verse number="16" style="v" sid="1TI 5:16"/>Ma paho n jesun nge, nyigbai azanu ɓa shiwo bwa, ɓato fa deye n ikklisiya akun. Ikklisiya ɓa wu agyiwye kpe anyigbai tukwo nu nɓa to na zahoyi lon, kwo aɓa yi n ɓa ɓa kpe awye shi ɓan.<verse eid="1TI 5:16"/></para>
  <para style="s1">Fye Shi A tnu-tnu Yi Bwa Nbmiya</para>
  <para style="p">
    <verse number="17" style="v" sid="1TI 5:17"/>A Pasto nɓa zhin tnu-tnu cewo n bugbai gmanyi, a gbaɓa dei-dei, a ciɓa dei-dei, tun baga aza n ɓa nyi-wye da waʼazi zhin n nyawu yi. <verse eid="1TI 5:17"/><verse number="18" style="v" sid="1TI 5:18"/>Gama Shekwoyi ɓeda gna ge, “To pa jaki egbe esa n kwo gni kwoi dna awyi n cein, fakwo kwa gyi kwoi gwo tnu-tnu lo.” Nna abado njesun kwa ci ge, “Tnu-tnu yi gwo lo n wo ladayi.”<verse eid="1TI 5:18"/></para>
  <para style="p">
    <verse number="19" style="v" sid="1TI 5:19"/>To wo gnunu-gnunu tu Pasto tukwon, sai dei n aseida da lo ngun aba kwo ngun ata ɓa zun wo kni. <verse eid="1TI 5:19"/><verse number="20" style="v" sid="1TI 5:20"/>Ndei wo ku laifi zhin, a gnakni wo n eklisiya abye vinya, n na abai n zaho ta viwo zokwon.<verse eid="1TI 5:20"/></para>
  <para style="p">
    <verse number="21" style="v" sid="1TI 5:21"/>Mi ga ho wyidna ye n Shekwoyi abye n Dagayi Yesu Kristi yi, n wo a amalaika a Gyi-gyi-yi, fya zhin lonu kwo pasto yi zhin ho nungundo nu kwo to woi zhin ho nungundon. Fye zhin aza ɓo gmanyi. <verse eid="1TI 5:21"/><verse number="22" style="v" sid="1TI 5:22"/>Awyeto ya fye n Pasto kniyin, sakun fya ze owo alaifi pita, kwa ze ngye fya pui ɓa nya nu. <verse eid="1TI 5:22"/><verse number="23" style="v" sid="1TI 5:23"/>(Deye to ci ge ho to ye zhin eje to won nun, kwo bmiya lo ha towo nsahoi gama kwo zhin, shigbe nu n ho aba, shi nyasan ta faho nyin.)<verse eid="1TI 5:23"/></para>
  <para style="p">
    <verse number="24" style="v" sid="1TI 5:24"/>Pa ge aza ho, har n na a Pastoyi ɓa se-ase fi n laifi azai kpe. Nna aɓeye pya ho ɓa mi ha zhin ɓoho. Ama n na a ɓoho, nyipyei wada nya nu ɓei kpe gaiciya anya ya. <verse eid="1TI 5:24"/><verse number="25" style="v" sid="1TI 5:25"/>Elonu zaho-zahoi kpe lo ngye shi a pasto ho zhin ɓemana, ama ata kpe oɓa ɓemanayi ɓo n saho yim, sai esa la mwa.<verse eid="1TI 5:25"/></para>
  <chapter eid="1TI 5"/>
  <chapter number="6" style="c" sid="1TI 6"/>
  <para style="s1">Tnu-tnu-n Agyiwye Yi</para>
  <para style="p">
    <verse number="1" style="v" sid="1TI 6:1"/>Afyenu a Yesu viyi ɓa zhin oɓa dagayi tnu-tnu ɓai gaɓa mwamwa, fye to fa a ci ge a Kristi aza zhin a bwatoyi nun, fyeto ye a ma Shekwoyi eye san kwo owo ɓeda ntu n deye ɓo m. <verse eid="1TI 6:1"/><verse number="2" style="v" sid="1TI 6:2"/>Ndei oɓa dagayi zhin Yesu viyi nu, kwo to wunu ge ɓa ɓa fa tnu-tnu zhin ɓon, kwo bmiya ɓa ɓahin yi nu ntuge zado dna gaiciya ga ɓa bwa bmazhin dna n ɓa tnu- tnu. Timatawus aɓeye nɓa zhin gaiciya nyi ha gna aza, ɓa vi ɓa. <verse eid="1TI 6:2"/><verse number="3" style="v" sid="1TI 6:3"/>Azaho ɓa na aɓeye ɓo, ama ɓanu zhin wuwu hin-hin Dagayi Yesu Kristi nya. Oɓa nu zhin tushi asese manayi nya. <verse eid="1TI 6:3"/><verse number="4" style="v" sid="1TI 6:4"/>Oza n wa da ɓedo gvo wo zhin aɓekwo nu, n za gbeloi, wo la pmiya n Kristi ɓeda, woi ze kwo aɓona n kwo ɓa zo fi n shewo, n minagyi yi n kwo ɓe n na agyekpei laifi zanshi n na aɓemwi nukwoyi. <verse eid="1TI 6:4"/><verse number="5" style="v" sid="1TI 6:5"/>Aɓenaiye n ɓa bugbai nunu yi n ɓenukwoyi, ɓa ta kpe gaiciya da m, n ɓa aba Nabari manayi zhin agyiwye bwa zokwo nu fye la bui ɓa si.<verse eid="1TI 6:5"/></para>
  <para style="p">
    <verse number="6" style="v" sid="1TI 6:6"/>Ho cei pma ha zhin nyabwayi hin-hin? Ho la ze nyabwayi n gye ho zhin ɓemana lo hoi dagma. <verse eid="1TI 6:6"/><verse number="7" style="v" sid="1TI 6:7"/>Nshiinsun, yi to ɓei ɓe n na agyiwyei shin, esa n yi ɓei ɓe anyi n cei nyin. Yin to ɓei gmi n nyahoi shin esa n yi ɓa fin. <verse eid="1TI 6:7"/><verse number="8" style="v" sid="1TI 6:8"/>Ntu ce yiku eyi abugba zhin pi kwo to yi n na agyiwyei n, ndei yi n nyagyi yilo n na jekpeyi. <verse eid="1TI 6:8"/><verse number="9" style="v" sid="1TI 6:9"/>Ama aza nɓa ye ɓa bwa nya, sa fyewyi sai ɓa ya ɓenukwoyi zhin ntuge ɓa bwa agiwye, enya nkwo tuɓa eci, kwaze ɓa abugba nukwoyi zhin yi, kwa wu ɓa har ana pi. <verse eid="1TI 6:9"/><verse number="10" style="v" sid="1TI 6:10"/>Gama agyiwye ye nu zhin oza zhin a ɓenukwoyi aje. Azaho la avun pmi wu Shekwoyi ntu n na gyiwye ɓo, ntuce ɓaku ɓe ɓahin n bugba wun yi n mwa.<verse eid="1TI 6:10"/></para>
  <para style="p">
    <verse number="11" style="v" sid="1TI 6:11"/>O, Timatawus, ho zhin Shekwoyi zanu, bu aɓo nukwoyi ye si vinya, ha zhin oɓo n kwo wu cewo n bmiya, hoi tumwi ha kpema wu, hoi ye azaje, ha zhin hankuri n mi bwai. <verse eid="1TI 6:11"/><verse number="12" style="v" sid="1TI 6:12"/>Shunkun ga Shekwoyi, la nyima wye-wyeyi nyalo-nyalo nya n Shekwoyi la gaho nyi. N ho ku kwo seida zhin n na za abye n mwa begye nyi.<verse eid="1TI 6:12"/></para>
  <para style="p">
    <verse number="13" style="v" sid="1TI 6:13"/>Mi ga ho wyidna n Shekwoyi abye, n wo ga aza wye-wyeyi vinya nyi. N Yesu Kristi abye n wo ɓei ga seida manayi n tna dna n Bunti Bilatus abye nyi <verse eid="1TI 6:13"/><verse number="14" style="v" sid="1TI 6:14"/>nge ho nu aɓo vinya n wa gnaho ge ho zhin, n na abai to a bwa laifi n ho aban, har eyi Dagayi Yesu Kristi wa jeze ɓe. <verse eid="1TI 6:14"/><verse number="15" style="v" sid="1TI 6:15"/>Gama esa fyewyi Shekwoyi anabarkada n ikoda yi gmanyi, woɓa wu Kristi nʼshe bmana asu aje Esu Dagayi a dagayi aje nya. <verse eid="1TI 6:15"/><verse number="16" style="v" sid="1TI 6:16"/>Owo nu gmanyi n wo ta shan fin, n wo dna n buzangna yakwo n zanyi-kwoci ta mi wa wu viyi n woyi m. Zanyikwoci to shin wo gyen, woi ta shan wo gyen. Nwo aba, mwa-mwa n iko nyalo-nyalo amin.<verse eid="1TI 6:16"/></para>
  <para style="p">
    <verse number="17" style="v" sid="1TI 6:17"/>Gna aza n ɓa n nyabwai nyi nge ɓato mwa ɓahin tukwon, to ɓa kpema oɓa nyabwan. N kwo ɓa zo esa fyewyi nyin, ama ɓa gma ɓai kpema Shekwoyi wye-wyeyi da, n wo gayi anya vinya n yi n cei pma ntu n yi agmada ɓo nyi. <verse eid="1TI 6:17"/><verse number="18" style="v" sid="1TI 6:18"/>Gna ɓa ɓa zhin apma n ɓa agyiwyei dna n ɓemana zhin. Ɓa ku ze anyabwai dna n ɓemana zhin, ɓai ga aza n ɓa gyisan lo n bugba bui-buyi, n shiri yi zhin ɓa gni n na azai enya n Shekwoyi wa ga ɓa. <verse eid="1TI 6:18"/><verse number="19" style="v" sid="1TI 6:19"/>Nɓa zhin nlai ɓa so nya bwa hin-hin shi nu nshemi, nyaso shi manayi nu nyalo-nyalo nya. Ɓa se ase manayi n kwo kunce n na a Yesu viyi n na anyi deye.<verse eid="1TI 6:19"/></para>
  <para style="p">
    <verse number="20" style="v" sid="1TI 6:20"/>O, Timatawus, to gba a kala na ɓeye zhin yi, n Shekwoyi wa fi ho n na akun nyin. To vi aɓenai, a cije nya n ɓa gma n ɓa ɓeyekpe yi nyin. Ɓai wu nu nge ɓa to n ɓeyekpe yi lon. <verse eid="1TI 6:20"/><verse number="21" style="v" sid="1TI 6:21"/>Aza deye pya n ku gyi nya manayi san n ɓa asese, ɓata kpe Shekwoyi yen. Shekwoyi sun-sun gye kwo kunsun n hoi.<verse eid="1TI 6:21"/></para>
  <chapter eid="1TI 6"/>
</usx>
